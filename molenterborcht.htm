<html>
<head>
<meta charset="utf-8" content="Mulders,Van Vessem,Appels,Vermeulen,Van Baal,Roosen,Moergestel,Oisterwijk,Heukelom,Tilburg,genealogie,stamboom"/>
<style type="text/css">

body {font-size: 8pt; line-height: 12pt; font-family: Verdana, Arial, Helvetica; margin-top: 40px; margin-bottom: 80px;}
H1 {font-size: 13pt}
H3 {font-size: 10pt}
H4 {font-size: 9pt}
H5 {font-size: 7pt}
<link href="main.css" rel="stylesheet">

</style>
<title>Stamboom familie Mulders uit Moergestel 1580-1974</title>
</head>

 
<BODY text="#D3D3D3" vLink="#E87513" link="#E87513" bgcolor="#000000" oncontextmenu="return false;" leftmargin="120px" marginwidth="120px">

	<h1 align="center">&nbsp;</h1>
<h1 align="center"><a name="Borcht">De watermolen Ter Borcht</a></h1>
<P>&nbsp;</P>
De watermolen wordt verheven in 1536 voor Cornelis Kivits van Vlijmen (1475-1541), lakenverkoper te Antwerpen en heer van het aanpalende leengoed Ter Borcht. Hij wordt opgevolgd door zijn zoon Gielis Cornelis Kievits (c.1525-1582), heer van Ter Borcht, lakenverkoper te 's Hertogenbosch en schepen van Oisterwijk 1561 en 1563. Deze wordt op zijn beurt opgevolgd door zijn oudste zoon Cornelis Kievits (1569-1615), heer van Ter Borcht, bij Anne van de Boirt of Poort.
<P>Op 29 juli 1605 verkoopt de familie Kievits de molen via transport voor de schepenen van Den Bosch aan <I>Christiaen sone Laureyns Henricx van Ravesteyn</I>. <FONT color="#e87513">Bron: sH.R.1425,f.287.</FONT>Hij wordt op 11 juli 1607 verheven voor het Leenhof van Brabant. <FONT color="#e87513">Bron: BHIC, toegang 19, leenregisters inv.nr.1125,p.1080.</FONT></P>
<p>Op 9 november 1619 komt de molen in handen van luitenant kolonel Godevaert Pynappel, om vervolgens op 28 oktober 1633 te worden verheven voor zijn weduwe Aldegonda. De leenomschrijving begint als volgt:
  
    
  
  
  
  
<blockquote>twee watermolens, den eene wesende eene coorenmolen, ende den andere eene volmolen, als aen malcanderen staende..<br><br>
  [..] item eene rosmolen, ende nu eene olijmolen met eenen molenhuys, hoff, ende stuck ackerlant groot ontrent twee en een half loopen saet achter 't huys gelegen [..] metten recht van gemaelen ende andere sijne toebehoorten gelijck Christiaen soone wijlen Laureijs Hendricks van Ravesteijn laetste proprietaris derselven goederen die onder een heeft beseten ende gebruijckt. <BR><font color="#e87513">RANB, Leenhof van Brabant, inv.nr. 1129,f.1463</font></blockquote>








Het echtpaar liet twee dochters na: Emerentiana Pijnappel Godevaertsdochter, 27 mei 1625 te 's Hertogenbosch getrouwd met Jan van den Poll, drossaart van Hedel en Empel, rentmeester van de graven Van den Bergh; en Maria, getrouwd met Johan Hunninga, en later met Henry Olivier van Berchhuysen. Marcelis van der Poll, een zoon van Emerentiana, wordt verheven voor Ter Borch op 3 mei 1660. </p>
Het Kommerboek Oisterwijk vermeldt Hendrick Anthonis Stijnen als pachter van de molen in 1636. Anthonis Jan Stijnen huurt volgens hetzelfde document een hoeve Ter Borcht van de weduwe Godevaert Pijnappel. Het Verpondingskohier 1658 uit de archieven van de Raad van State vermeldt Cornelis Hendrick, die wordt aangeslagen voor een <i>'molderhuys en watermolen'</i>, gehuurd van de erfgenamen Pijnappel.<br>
Het schepenbankarchief van Oisterwijk vermeldt Cornelis Hendricx Verstijnen als <i>'molder op den watermolen alhier'</i> in 1665.
<P>De watermolen wordt op 18 januari 1672 verheven voor Godefroy Frederick van der Pol en Henrij Olivier wonende tot Parijs <I>soone ende erfgenaem van Hendrick Olivier van Berckhuysen geprocureert bij Maria Pijnappel</I>, alsmede de weduwe en kinderen van Marcelis van de Pol en Maria Hunninga van Oostwolt. <FONT color="#e87513">Bron: BHIC, leenregisters inv.nr.1139, p.2585.</FONT></P>
<p>De watermolen, voor de helft eigendom van <I>Olyphiers</i> wonend in Parijs en de andere helft van Johan van der Pol, drossaart van de baronie van Hedel, blijkt rond 1694 te zijn geconfisceerd door de Staten Generaal der Verenigde Nederlanden <FONT color="#e87513">(NO&nbsp;5290,1694,14, 13&nbsp;april 1694)</FONT>. Lambert Cornelis Hendrick Verstijnen huurt sinds 13 april 1694 de helft van de watermolen Ter Borcht te Oisterwijk voor drie jaar van Philip Jacob van Borssele van der Hooge, Raad en Rentmeester Generaal der Domeinen van Brabant <FONT color="#e87513">(NO 5290b)</FONT>. Met ingang van 15 juni 1695 huurt hij tevens de oliemolen <I>gestaen aen den huyse genaemt Weyenborch</I> te Oisterwijk voor vier jaar van Leonart van Eijs, president-schepen. Hij betaalt hiervoor jaarlijks 42 gulden <FONT color="#e87513">(NO 5290c dd 25 juli 1695)</FONT>. </p>
<p>Rond 1700 huurt Joseph Nicolaas Tuelincx (Teurlings) de watermolen.</p>
<p>Op 12 aug 1712 doet meester Victor van Beughem namens ridder Arnoldus Martinus Louis du Bois aangifte voor de collatorale successiebelasting na de dood van zijn zuster vrouwe Johanna Maria du Bois, douari√®re van jonkheer Johan Hellinckx. Haar  kwart aandeel in de watermolen Ter Borcht wordt getaxeerd op 750 gulden. De totale taxatiewaarde  bedraagt daarmee <FONT color="#FFFFFF"><strong>3000 gulden</strong></FONT> <FONT color="#e87513">(RO&nbsp;445, ongefolieerd, scan 135).</FONT></p>
<p>In 1721 is Balthus Gerrits Versteynen de huurder en bewoner.</p>
<p>Op 18 aug 1731 verkopen Johan Enius, koopman en inwoner van Den Bosch, en meester Adriaen Schonens, advocaat te Den Bosch, de molen voor <FONT color="#FFFFFF"><strong>1700 gulden</strong></FONT> aan <FONT color="#FFFFFF"><strong>Adriaan van Dal</strong></FONT>. Enius is lasthebber van ridder Arnoud Martin Louis du Bois (1674-1745), banheer van Aische-en-Refail, heer van Walhain en Vroylande, inwoner van Antwerpen, voor de ene helft; Schonens vertegenwoordigt de schepenen van Den Bosch voor de andere helft. De molen is nog altijd leenroerig aan het Leenhof van Brabant</FONT><FONT color="#e87513"> (sH.R.&nbsp;1720,f.145v).</FONT> Bij een deling op 16 dec 1735 valt de molen toe aan de drie onmondige kinderen van Jenne Marie van Dal bij Anthony Lambert Versteynen <FONT color="#e87513">(RO&nbsp;487,f.193 de dato 16 dec 1735)</FONT></p>
<p>Na een lange tussenperiode komt de molen later weer in handen van de familie Kievits: Hendrik Cievits (geboren 1746), getrouwd met Geertruy Versteijnen, is eigenaar vanaf medio 1769. Hij stamt direct af van Willem Kievits (1472-1556), een broer van Cornelis Kievits van Vlijmen, heer van Terborcht. Omstreeks 1786 is <B>Petrus Josephus Asenbergh</B> (1755-1822), schepen van Oisterwijk in 1798 en 1803, de pachter; in februari 1791 wordt Assenbergh genoemd als molenaar van de watermolen Ter Borg en van de molen Ter Nedervonder, zie <FONT color="#e87513">RO 92,f.85.</FONT></p>
<p>Op 18 mei 1792 draagt Theodorus van Esch, inwoner van Oisterwijk namens Geertruy Versteinen weduwe van Hendrik Kivits de tocht in een derde van de watermolen over aan Cornelis Kivits <FONT color="#e87513">(sH.R.1773,f.34v).</FONT></p>
<p>Op 1 november 1792 was de molen eigendom van de in Leiden geboren wollenstoffenfabrikant en patriottisch pamflettist <B>Pieter Vreede</b> (1750-1837), die hem als volmolen liet gebruiken ten behoeve van zijn Tilburgse fabriek. Sinds 23 oktober 1807 stond de molen op naam van Paulus (1779-1842) en Hendrik (1781-1835) Vreede, zoons van Pieter. Op 24 juli 1812 verkochten zij hem aan G. Verbunt, maar op 20 november 1821 namen zij hem weer in bezit. </p>
<p>In 1836 verkocht de familie Vreede de molen aan Joh. Kievits, die hem in 1875 verkocht aan Arn. Schoenmakers te Tilburg. In 1881 ging het bezit over naar de gemeenten Tilburg, Berkel-Enschot en Oisterwijk, die hem eerst nog verpachtten, maar in 1886 buiten gebruik stelden. In 1897 en 1924 is de molen afgebroken.</p>
<P>&nbsp;</P>


</body>
</html>