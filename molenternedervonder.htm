<html>
<head>
<meta charset="utf-8" content="Mulders,Van Vessem,Appels,Vermeulen,Van Baal,Roosen,Moergestel,Oisterwijk,Heukelom,Tilburg,genealogie,stamboom"/>
<style type="text/css">

body {font-size: 8pt; line-height: 12pt; font-family: Verdana, Arial, Helvetica; margin-top: 40px; margin-bottom: 80px;}
H1 {font-size: 13pt}
H3 {font-size: 10pt}
H4 {font-size: 9pt}
H5 {font-size: 7pt}
<link href="main.css" rel="stylesheet">

</style>
<title>Stamboom familie Mulders uit Moergestel 1580-1974</title>
</head>

 
<BODY text="#D3D3D3" vLink="#E87513" link="#E87513" bgcolor="#000000" oncontextmenu="return false;" leftmargin="120px" marginwidth="120px">



	<h1 align="center" style="clear:left">&nbsp;</h1>
<h1 align="center"><a name="Nedervonder">De molen Ter Nedervonder</a></h1>
<P>&nbsp;</P>
<FONT color="#FFFFFF"><B>Arnoldus Rover, ridder</B></FONT>, verkoopt 20 aug 1375 een cijns van 10 ponden uit zijn windmolen Ter Vonderen in Oisterwijk aan Wilhelmus Coptiten ten behoeve van diens zuster Jutta. <FONT color="#e87513">Bron: Den Bosch, oorkonden Tafel Heilige Geest, nr. 764.</FONT> Willelmus Coptiten,  en zijn zusters Elizabeth, Heylwigis, Deliana en Mechtildis dochter van wijlen Jacobus Coptyt en Goeswinus zoon van Deliana; dragen 12 sep 1383 over aan Albertus Wael ten behoeve van de Tafel Heilige Geest, een cijns van 10 ponden uit de windmolen van Arnoldus Rover, ridder, in Oisterwijk aldaar Ter Vonderen, ge&euml;rfd van wijlen Jutta, zuster van Wilhelmus.
<BR><FONT color="#e87513">Bron: Den Bosch, oorkonden Tafel Heilige Geest, nr. 923.</FONT>
<P>Ridder <FONT color="#FFFFFF"><B>Arnt de Rover</B></FONT> (gestorven 1384), schepen van &rsquo;s-Hertogenbosch in 1349, 1353, 1355, 1371 en 1378, was zoon van ridder Dierck de Roever, hoogschout van &rsquo;s-Hertogenbosch 1320-1328 bij Jutta de Cock van Weerdenburch. Bij Catharina van Berlaer had hij een dochter Aleyt.</P>
<P><FONT color="#FFFFFF"><B>Aleyt de Rover</B></FONT> (overleden 1436). Erft van haar vader de windmolen ter Nedervonderen te Oisterwijk. Getrouwd met Willem van Langelaer. <BR><FONT color="#e87513">Bron: L.F.W. Adriaenssen, 'De Diessense tak van de familie Schilders', in <I>De Brabantse Leeuw</I> 47-4 (1998) p.153-155. </FONT></P>
<P>Laurentius van den Rode, weduwnaar van Sophia Willems van Langelaer, draagt 10 juli 1428 zijn deel in de Nedervondse molen in Oisterwijk over aan Willem van Langelaer ten behoeve van hem (Willem) en zijn (Laurentius') kinderen bij Sophia.<BR>
  <FONT color="#e87513">Bron: sH.R.1198,f.92-1.</FONT></P>
<P><FONT color="#FFFFFF"><B>Jonkvrouw Margriet Willems van Langelaer</B></FONT> erft 26 november 1429 de windmolen Ter Nedervonderen, een deel van de riddertiende van Hilvarenbeek en de helft van het goed van Langelaer in Budel. Zij was een dochter van Willem van Langhelaer bij Aleyt de Rover en was getrouwd met <FONT color="#FFFFFF"><B>Bruysten Bruystens van Oesterwyck</B></FONT>, genoemd als schout van Oisterwijk in 1408. Voornoemde Sophia was haar zuster.<BR>
 <FONT color="#e87513">Bron: sH.R.1200,f.156v de dato 26 nov 1429. Zie ook: L.F.W. Adriaenssen, &lsquo;De Diessense tak van de familie Schilders&rsquo;, in <I>De Brabantse Leeuw</I> 47-4 (1998) p.153-155. </FONT></P>
<P><FONT color="#FFFFFF"><B>Willem de Bie</B></FONT> verhuurt op 27 okt 1440 de windmolen ter Nedervonderen in de parochie Oisterwijk voor drie jaar aan Laurentius zoon van Wouter Vrancken. <FONT color="#e87513">(sH.R.1211,f.108-6 en 7).</FONT> <FONT color="#FFFFFF"><B>Willem Godefridus de Bie</B></FONT> man van Aleijdis dochter van Bruijstens Bruijstinus Janssoen en wijlen jonkvrouw Margareta Willems van Langelaer verkoopt op 12 sep 1441 de windmolen genaamd Nedervonder aan <FONT color="#FFFFFF"><B>Arnoldus Willems van der Heijden</B></FONT>, belast met een erfcijns en drie erfpachten, alsmede een huis en erf naast de molen <FONT color="#e87513">(sH.R.1211,f.272v-1 t/m 4).</FONT> Willem Goyarts die Bye was tevens bezitter van het hertogelijk leengoed Ter Vloed te Goirle.</P>
<P>&nbsp;</P>
<h3 align="center">Van der Heijden, 1447-1448</h3>
<P><FONT color="#FFFFFF"><B>Arnoldus Wilhelms van der Heijden</B></FONT> verkoopt op 27 januari 1448 voor schepenen van &rsquo;s-Hertogenbosche een windmolen, eertijds van de heer Arnoldus Rover, ridder, genaamd Ter Vonderen, in Oisterwijk, belast met een erfcijns en twee erfpachten, aan Jan Willems van Donghen.<BR><FONT color="#e87513">Bron: sH.R.1218,f.238-1 en 2.</FONT></P>
<P>&nbsp;</P>
<h3 align="center">Van Dongen, 1448-1535</h3>
<P><FONT color="#FFFFFF"><B>Jan Willems van Dongen</B></FONT> (gest. circa nov 1448), heer van Zwaluwe, koopt 27 januari 1448 de windmolen <I>Ter Vonderen</I> in Oisterwijk. In 1438 had hij huis en  heerlijkheid Dongen en de heerlijkheid Zwaluwe ge&euml;rfd van zijn broer Willem; de heerlijkheid Dongen deed hij 29 juni 1438 over aan zijn broer Roelof. Jan werd op 26 maart 1439 beleend met Zwaluwe. Begin 1443 kocht hij voor 2150 philipsguldens het leengoed Ter Borch in Oisterwijk, met molens, van Godschalck Roesmont. <FONT color="#e87513">(Bron: <I>De Nederlandsche Leeuw</I> 88 (1971), no.5, p.145, met een verwijzing naar sH.R.1218 voor de koop van Nedervonder).</FONT> </P>
<P>Jans zoon <FONT color="#FFFFFF"><B>Roelof van Dalem van Dongen</B></FONT> (geb. circa 1440, gestorven huis Ter Borch april 1517), heer van Ter Borch (beleend 1448), erft de molens in Oisterwijk <FONT color="#e87513">(Bron: <I>De Nederlandsche Leeuw</I> 88 (1971), no.5, p.176).</FONT></P>
<P>Begin 16de eeuw is de molen eigendom van de broers <FONT color="#FFFFFF"><B>Jacob, Cristoffel en Willem, zonen van Roeloff van Dongen</B></FONT>. Jacob is op 20 januari 1518 beleend voor Ter Borch en daarmee <em>heer van Ter Borch</em>. Op 15 feb 1529 leent <I>Cristoffel sone wijlen Roeloffs van Dongen</I> een geldbedrag van Wouter natuurlijke zoon van Geryt Robben, met zijn derde aandeel in een <I>wyntmoelen metten molenhuyse met hoeren gronden en toebehoren</I> in Oisterwijk <I>ter stede ter Nedervonder</I> als onderpand. Als rente betaalt Cristoffel jaarlijks een erfpacht van 1 mud rogge Oisterwijkse maat, uit te betalen op 15 maart. De lening is losbaar met 40 carolusguldens <FONT color="#e87513">(RO&nbsp;233,f.7r-1)</FONT></P>
<P>Op 1 feb 1531 leent de priester <I>heer Willem</I>, zoon wijlen Roloffs van Dongen,, een geldbedrag van Goeyarden zoon wijlen Jorys van Hynsbergen met zijn aandeel in de molen als onderpand. Hij betaalt daarvoor jaarlijks een erfpacht van een half mud rogge Oisterwijkse maat uit te betalen op Sint Andreasdag. De lening is losbaar met 16 philipsguldens. <FONT color="#e87513">RO&nbsp;236,f.7.</FONT></P>
<P>Op 17 nov 1535 dragen Jacob, Jan en Christoffel, zonen Roelof van Dongen Janss, Christoffel ook names hun broer de heer Willem, de windmolen Ter Nedervonder met maalrecht en molenhuis over aan Cornelis Jansz Kievits. <FONT color="#e87513">sH.R.1324,f.22.</FONT> Op 17 maart 1536 dragen Willem, Jan en Roelof hun aandeel in het leengoed Ter Borch, met twee watermolens en een rosmolen, over aan hun broer Jacob Roelofs van Dongen. Hij draagt diezelfde dag de goederen over aan Cornelis Jansz Kievits, die belooft dat hij ze te leen zal verheffen. <FONT color="#e87513">(sH.R.1323,f.372)</FONT></P>
<P>&nbsp;</P>
<h3 align="center">Kievits, 1535- ?</h3>
<P>Het Leenhof van Brabant verheft <FONT color="#FFFFFF"><b>Cornelis Jansz Kievits</b></FONT> op 20 juli 1536 als heer van Ter Borch. Op 20 jan 1541 maakt hij <I>&quot;in sijne slaepcamer aldaer dieselve Cornelis sieck en cranck lach in den lichaem&quot;</I> zijn testament. Het leengoed dat hij gekocht heeft van de kinderen van Roelof van Dongen laat hij na aan zijn zoon Gielis. <FONT color="#e87513">RO&nbsp;245,f.27v.</FONT> Op 5 maart 1541 heet zijn vrouw Barbara Gilles Claesdochter weduwe te zijn. <FONT color="#e87513">RO&nbsp;245,f.63.</FONT></P>
<P>Cornelis Jansz Kievits is ook mede-eigenaar van de windmolen van Moergestel, in de Heijzen. Op 18 aug 1535 verkoopt hij een erfcijns uit drievijfde in de molen. <FONT color="#e87513">RO&nbsp;239,f.47v.</FONT></P>
<P><FONT color="#FFFFFF"><b>Gielis Cornelisz Kievits</b></FONT> is in 1561 en 1563 schepen van Oisterwijk. Hij is overleden voor 1 maart 1585 (<FONT color="#e87513">RO&nbsp;284,f.7.</FONT>) Hij was getrouwd met Anna Jans Joordens van Boort.</P>
<P>&nbsp;</P>
<h3 align="center">Die Molder, ?-1549</h3>
Op 23 okt 1539 belooft <FONT color="#FFFFFF"><b>Anthonis die Molder</b></FONT> zoon wijlen Art Thonis een jaarlijkse erfpacht van 8 mud rugge Oisterwijkse maat op Sint Johannes de Doper uit zijn windmolen Ter Nedervonder aan Cornelis Jan Kievits. <FONT color="#e87513">RO&nbsp;243,f.47.</FONT>
<P>Op 8 feb 1548 verkopen Philips zoon wijlen Anthonis zoon van Arnt die Molder, zijn broer Arnoldo (Arnden) en hun zus Margriet, getrouwd met Wouter Diercx, hun zesde part in <I>wyntmolen genaemt die moelen ter Nedervonder en in allet gemael ende recht derselver moelen</I> [aan wie?] <FONT color="#e87513">RO&nbsp;252,f.11.</FONT></P>
<P>Op 25 juni 1549 verkopen Arnt, Katharijne (getrouwd met Jacop Willem Cornelis), en de minderjarige Anthonis en Jan, alle vier kinderen van wijlen Anthonis Arnt Anthoniss, de helft in de windmolen Ter Nedervonder aan Wouter Jan van der Veken, welke molen wijlen Anthonis zoon van Arnts Anthonis bij koop verkregen had van Cornelis Jansz Kievits. <FONT color="#e87513">RO&nbsp;253,f.61.</FONT> </P>
<P>&nbsp;</P>
<h3 align="center">Van der Veken, 1549-1607</h3>
<P>In 1549 komt de molen Ter Nedervonder in handen van <FONT color="#FFFFFF"><b>Wouter Jansz van der Veke(n)</b></FONT>, schepen van Oisterwijk in 1577, 1580, 1581 en 1592. Hij is tussen 29 mei 1596 en  25 feb 1597 overleden. De eerste datum is die waarop hij zijn testament maakt <FONT color="#e87513">(RO&nbsp;291,f.28v)</FONT>, de tweede die waarop zijn erfgenamen delen. Mr. Henrick Wijtens, man van Elisabeth dochter wijlen Lenaert zoon wijlen Wouter van der Veke, erft die dag een kwart in de windmolen met rechten en toebehoren. <FONT color="#e87513">RO&nbsp;292,f.6v.</FONT></P>
Op 14 jan 1550 verklaart <a href="famHessels.htm" target="new window"><B>Wouter Jan Hessels</B></a> 200 carolusguldens ontvangen te hebben van Wouter Jan Henricx vanden Veeken wegens pacht van <I>eenen wyntmoelen genaemt Creytenmoelen</I>, zie <font color="#e87513">RO&nbsp;254,f.1.</font>
<P>Op 27 juni 1551 lost Wouter Jan Henricx [Van der Veken] een schuld af die op de windmolen rust: het betreft een jaarlijkse erfpacht van 8 mud rogge op Sint Johannes de Doper die Anthonis Artss die Molder in het verleden gekocht had van Cornelis Jan Kievits. <font color="#e87513">RO&nbsp;255,f.68v.</font></P>
<P>Dionys Marcelis van Vladeracken man van Elysabeth dochter wijlen Laureys zoon wijlen Wouter Jans van der Veke, Lambrecht van den Hoevel namens de kinderen van wijlen Gerit Wouter van der Veke; Wouter Jan Laureys van Rethie, zoon van Elisabeth Wouter van der Veke; chirurgijn mr. Adam Wijtens voor zijn broer mr. Henrick Wijtens, man van Elisabeth Lenaert Wouter van der Veke, verkopen op 31 jan 1607 <I>een wyntmolen gemeynlijck genoempt de wyntmoelen ter Nedervonder tsamen mette gronde ende werff daer die muelen op is staende tsamen metten gemale derzelve muelen</I> aan Adriaen Cornelis van Beurden. <FONT color="#e87513">RO&nbsp;301,f.20.</FONT></P>
<P>&nbsp;</P>
<h3 align="center">Van Beurden en erfgenamen, 1607-1753</h3>
<p>Op 31 januari 1607 koopt Aryaen van Beurden alias Jongbloedt (geboren 1558, overleden v&oacute;&oacute;r 20 december 1640) de molen van de erfgenamen van wijlen Wouter Jans van der Veken. Hij was tevens <i>mulder</i> geweest op de windmolen van Esbeek op het Spul onder Hilvarenbeek, waarvan hij in 1591 een vijfde deel kocht van zijn schoonzoon Gerrit Woutersz. van der Veken, gehuwd met zijn dochter Anna <FONT color="#e87513">('s Bosch R.1430, f.382)</FONT>. Hij verkocht dit deel weer in 1595. Vanaf 1602 pacht hij met zijn broer Peeter van Beurden de watermolen van Nieuw-Herlaer en de windmolen aan den Dungense Cant, beide onder St. Michielsgestel, voor vier jaar <FONT color="#e87513">('s Bosch R.1853,f.238)</font>. Ten slotte koopt hij 6 november 1611 de helft van de windmolen aan de Hinthamerse poort te 's Hertogenbosch <FONT color="#e87513">('s Bosch R.1485,f.65v)</font>.</p>
Aryaen had twee zoons bij Adriaentje Jeronimus Claessen: Willem (overleden v&oacute;&oacute;r 1641), borgemeester van Oisterwijk 1619 en schepen aldaar in 1632, en Cornelis, die waarschijnlijk de molen in Oisterwijk heeft bemaald.
<P>Op 20 dec 1640 treden <I>Gerit Wouter Rijsbroeck</I> en Goossen Emberts van der Borcht op als voogden over Adriaen en Joorden, zonen van Cornelis Adriaens van Beurden, bij de erfdeling van Adriaen van Beurden en Adriana dr. Hi&euml;ronimus Claess, hun grootouders. Tot de nalatenschap van het overleden echtpaar behoort de windmolen Ter Nedervonder te Oisterwijk. De molen wordt gedeeld: de ene helft valt toe aan Christina en Anna, dochters van Willem Ariaens van Beurden, de andere helft aan de vijf kinderen van Cornelis Ariaen van Beurden (Cornelis, Adriaen, Joorden, Hieronimus en Maycken). <FONT color="#e87513">Bron: RO&nbsp;334,f.84.</FONT>  </P>
De vijf kinderen van Cornelis Adriaen van Beurden delen hun helft op 3 januari 1641. Een kwart valt toe aan Cornelis Cornelisz Adriaen van Beurden (overleden na 2 maart 1676, zie NO&nbsp;28,f.13r-79), een kwart aan Hieronimus Cornelis Adriaens van Beurden (testament Otw 20 sep 1676, overleden voor 30 nov 1677). <FONT color="#e87513">Bron: RO&nbsp;335,f.1.</FONT> 
<P><I>Cornelis ende Jeronimus soonen Cornelis van Beurden</I> betalen van 1646 tot en met 1651 de recognitiecijns voor de windmolen <I>genoemt de molen Ter Nedervonder</I>.<BR><FONT color="#e87513">Bron: BHIC, Domeinen, archiefnr. 9, Legger van cijnzen Oisterwijk, Haaren, Enschot, Heukelom en Udenhout, 1646-1661, inv.nr. 221, scan 94.</FONT></P>
<p>Volgens een huurcedulle gepasseerd voor notaris Marten van Hees op 3 juni 1652 pachtte Wouter Peters Ketelaers de molen ter Nedervonder van Adriaen van Esch, Adriaen Melis, Cornelis Cornelissen van Beurden en diens broer Jeroon van Beurden. Wouter was 20 september 1615 gedoopt te Oisterwijk als zoon van Peter Claes Janse de Ketelaer en Geritken, dochter van Corstiaen Jan Anthonis Wijten en Lucia Wouter Jan Hessels. Hij was getrouwd met Elisabeth Peter van Baest en overleed voor 30 maart 1669. In 1645 kocht hij een huis aan de windmolen Ter Nedervonder. In 1648, 1651 en 1653 kocht hij nog wat land onder Oisterwijk, en in 1664 verkocht hij de helft van een huis onder Kerkhoven. Via zijn moeder erfde hij een twintigste deel van de Creijtenmolen te Udenhout.</p>
<P>In 1654 dient een rechtszaak over de pacht. In het rechtbankdossier staat dat op 3&nbsp;juni 1652 Wouter Peter Ketelaers de windmolen Ter Nedervonder in Oisterwijk in pachting had genomen voor de termijn van vier jaar, ingaande op meiavond 1652. <font color="#e87513">(RO&nbsp;69, scan&nbsp;245 de dato 9 jan 1654).</font></P>
<P>Op 7&nbsp;mei 1653 verkoopt Cornelis sone Cornelis Adriaens van Beurden een vierde part in een windmolen en gemaal met de gerechtigheid van dien genoemd de molen Ter Nedervonder aan Joachim van Esch &quot;die daer noch een vierde part in is competerende&quot;. Het vierde part was hem overmits de dood en aflijvigheid van Adriaen Cornelis van Beurden &quot;sijnen grootvader&quot; in zekere erfdeling onder andere aangekomen.<BR>
<FONT color="#e87513">Bron: RO&nbsp;347, f.73, scan 80-81.</FONT></P>
De eigenaren van de molen zijn als volgt te plaatsen: Adriaen Joachim Jansz van Esch was in 1640 getrouwd met Christina, dochter van voornoemde Willem Aryaen van Beurden <FONT color="#e87513">(huwelijkse voorwaarden RO&nbsp;396, 15&nbsp;feb)</FONT>; Adriaen Jan Melis was gehuwd met Anna van Beurden, dochter van voornoemde Willem; Cornelis (gedoopt Oisterwijk 9 dec 1612) en Jeroon (gedoopt Oisterwijk 6 mei 1620) van Beurden waren zoons van Cornelis Aryaen van Beurden en Johanna de Greef, dochter Joorden Jansz.
<P>Op 9 jan 1657 veroordeelt de schepenbank van Oisterwijk Wouter Peter Ketelaers tot het betalen van 207 gulden aan achterstallige pacht voor de molen, met alle bijbehorende cijnsen, renten en andere lasten, aan Adriaen van Esch en de andere eigenaren. In de marge verklaart een niet genoemde persoon uit kracht van dit vonnis  &quot;het huijs ende alle de eerste gronde toebehoorende Wouter Peter Ketelaers in arrest genomen op heden den 21 juni 1657&quot;. <FONT color="#e87513">(Bron:Schepenbankarchief Oisterwijk, bijlagen van de rol, inv.nr. 70, scan 106-108)</FONT></P>
<p>Op 5 maart 1657 verhuren Adriaan van Esch voor de helft, Jenneke huisvrouw Jeroon Cornelissen van Beurden en genoemde Adriaen van Esch en Adriaan van Beurden als momboiren van de onmondige kinderen van wijlen Adriaan Melissen voor de andere helft, aan Marcelis Jan Marcelissen voor vier jaar de windmolen Ter Nedervonder, tegen 20 mud rogge en 2 mud boekweit, elk mud gerekend voor 16 lopen bossche maat, per jaar en op de molen rustende lasten <FONT color="#e87513">(Notaris Marten van Hees 5260, f.56)</font>.<br>Op 19 april 1661 verhuren Adriaen van Esch, man van Christina, dochter wijlen Willem van Beurden, Adriaan van Beurden toeziender over de kinderen van wijlen Adriaan Melis <i>'daer moeder aft was Anneken dochter wijlen Willem van Beurden'</i> de molen aan Aelt weduwe Huybert Anchems <FONT color="#e87513">(NO 5264,f.11)</FONT></p>
Op 9 maart 1676 volgt een erfscheiding tussen Theodorus van Esch [zoon van Lambert Diercx van Esch], getrouwd met Willemijn Adriaen Melis, Bartel Rijnders en Wouter Peter Wagemakers. Het is nog onduidelijk wie deze laatste twee personen zijn. 
<P>De erfgenamen van Jeroon Cornelis van Beurden verkopen op 8 december 1694 een kwart in de molen aan Mattheus van Hemert ten behoeve van Bartholomeus en Adriaen, zonen van Vincent van Turnhout bij Elisabeth van Esch voor 1190 gulden. <FONT color="#e87513">(RO&nbsp;402,f.267v en 269v voor de molen)</FONT></P>
<P><i>Cornelis soone wijlen Jan Gerit Rijsbroecx</i> (gedoopt Oisterwijk 16&nbsp;mei 1665) huurt vanaf 23&nbsp;jan 1696 <i>eenen coorn wintmolen met alle hare rechten van gemaal ende toebehoorten genaamt den molen Ter Nedervonder, mitsgaders een woonhuys, schuer, ende aengelegen hof</i> te Oisterwijk voor acht jaren <FONT color="#e87513">(Notarieel archief Oisterwijk, inv.nr. 5290d. 23&nbsp;jan).</FONT> Verhuurders waren Matheus van Hemert, koopman in wijnen, namens zijn vrouw Elisabeth Adriaens van Esch, voor driekwart; en Maria, dochter Adriaan Melis, weduwe Goyaart van der Aa, gewezen schepen van Oisterwijk, voor een kwart. De jaarlijks op te brengen pachtsom bedroeg 20 gulden, 24 mudden rogge en 2 mudden boekweit. Matheus van Hemert was voor schepenen van Oisterwijk 1&nbsp;mrt 1693 getrouwd met Elisabeth van Esch. Zij is dan weduwe van Jacobus Betings. Maria Melissen trouwde te Oisterwijk 24&nbsp;sep 1662 met Goyaart van der Aa.</p>
<P>Op 29 oktober 1704 verpacht seigneur Bartholomeus van Turnhout, wijnkoopman, de molen met het woonhuis, schuur en aangelegen hof voor vier jaar aan <strong><FONT color="#FFFFFF">Adriaan Peeter Schonck</FONT></strong>, <I>ende dat in sulcker voegen ende manieren als  Cornelis Rijsbroeck den voorschreven molen, huysinge etcetera jegenwoordig alnog is gebruyckende</i>. De huur van de hof gaat half maart 1705 in, die van de molen en het woonhuis op <I>meydagh</I> 1705 <FONT color="#e87513">(NO&nbsp;56,f.26)</FONT>. Op 11&nbsp;mei 1709 blijkt de termijn met vier jaar te zijn verlengd  <FONT color="#e87513">(NO&nbsp;5291A,1709,4)</FONT>. Schonck was getrouwd met Adriana, dochter van Jan Ariens van Deursen bij Seijken Jan Schapendonk <FONT color="#e87513">(RO&nbsp;484,&nbsp;f.&nbsp;6v-12v dd 18&nbsp;fev 1717)</FONT> Haar zuster Helena was eveneens getrouwd met een molenaar: Jan Adriaan van der Sterre (gest.1734), die in 1711 Nicolaes van Reijmelant was opgevolgd als molenaar op de Creitemolen in Udenhout.</p>
<P><FONT color="#FFFFFF"><strong>Pachter 1711&mdash;1735 : Adriaen van Dall</strong></FONT>
<br>Op 15&nbsp;nov 1710 laat Geertruyt Emmen, weduwe van wijlen Bartholomeus van Turnhout, de schepenen van Oisterwijk optekenen dat zij de verpachting van de molen met woonhuis en gronden publiekelijk heeft laten veilen. Philibert Cauwenbergh was de eerste bieder, maar is overboden door <strong><FONT color="#FFFFFF">Adriaen van Dall</FONT></strong>, zodat laatstgenoemde de molen mag bemalen voor de termijn van zes jaren, ingaande mei-avond 1711. Borg staan Jan van der Meulen de jonge en Adriaen Lambert Brocken.
<BR>
<FONT color="#e87513">Bron: RO&nbsp;708, f. 194v-200r, scan 198-203.</FONT></P>
<p>Op 20 november 1716 sluit Geertruy Ermers een nieuw huurcontract met  Adriaen van Dal voor de windmolen aan het Lindeind Ter Nedervonder met huis en gronden. De huur van de molen, voor de termijn van zes achtereenvolgende jaren, zal ingaan mei-avond 1717 en expireren op dezelfde dag in 1723. De pacht bedraagt 500 gulden per jaar <FONT color="#e87513">(RO&nbsp;709, f.55v, scan&nbsp;62).</FONT> De huur wordt op 26&nbsp;feb 1720 gecontinueerd voor drie jaar, zij het nu tegen 400 gulden per jaar in plaats van de in 1716 afgesproken 500 gulden <FONT color="#e87513">(RO&nbsp;709, f.109v, scan&nbsp;116).</FONT> Op 25&nbsp;feb 1723 wordt de huur wederom verlengd met drie jaar, in te gaan op mei-avond, nu tegen 300 gulden per jaar <FONT color="#e87513">(RO&nbsp;709,f.123, scan&nbsp;129).</FONT> Een nieuwe verlenging met drie jaar volgt op 15&nbsp;feb 1725, in te gaan op mei-avond 1726 en expirerende op die dag in 1729, tegen jaarlijks 320 gulden <FONT color="#e87513">(RO&nbsp;710, ongefolieerd, scan&nbsp;27).</FONT> Op 24 nov 1729 volgt opnieuw een verlenging, voor vier jaar, tegen jaarlijks 320 gulden, ingaande mei-avond 1730 <FONT color="#e87513">(NO&nbsp;71,f.370, scan 372).</FONT> Op 24 dec 1731 opnieuw verlengd, voor vier jaar, in te gaan mei-avond 1732, tegen jaarlijks 320 gulden <FONT color="#e87513">(NO&nbsp;72,f.151, scan 154).</FONT> Op 12&nbsp;aug 1734 worden molen en molenhuis genoemd &quot;als deselve jegenswoordigh in huere gebruyckt en bewoont werden door of van wegens Sr. Adriaen van Dal senior&quot;. Ze vallen die dag bij een erfdeling toe aan Vincentius van Turnhout <FONT color="#e87513">(NO&nbsp;72,f.372, scan 376).</FONT> Van Dal is vóór 16&nbsp;dec 1735 gestorven, de dag waarop zijn kinderen de nalatenschap verdelen <FONT color="#e87513">(RO&nbsp;487,f.193).</FONT></p>
<p>Gertrudis Ermers was 31 augustus 1683 te Tilburg gedoopt als dochter van Andries Jan Ermers, borgemeester van Tilburg, en Margaretha Lemnius. Zij trouwde aldaar 21 november 1702 met Bartholomeus van Turnhout, vermeld in 1694 als student aan de universiteit van Leuven, gedoopt Oisterwijk 14 januari 1677 als zoon van Vincentius van Turnhout en Elisabeth Adriaen van Esch. Uit de doopboeken wordt duidelijk dat deze Elisabeth een dochter was van Adriaan Joachim van Esch en Christina Willem van Beurden.</p>
<P>&nbsp;</P>
<h3 align="center">Kievits, 1753-1873</h3>
<P>Johan Baptist Jansen <I>secretaris der vrijheid Arendonk man van juffr. Margo Clara van Turnhout sterk voor Vincentius van Turnhout zijn absente zwager coopman en borger binnen stad Grave</I> verkoopt op 5 januari 1753 voor schepenen van Oisterwijk <I>eenen schoonen en welgelegen coornwintmoolen vanouts gent de Moolen ter Nedervonder met moolenhuysinge schuer en hof aankomst na dood ouders aan het Lindeind</I> aan Hendrik Kievits, inwoner van Oisterwijk, en diens broer Cornelis Kievits, inwoner van Oosterhout. <FONT color="#e87513">RO&nbsp;421,f.227v.</FONT></P>
<P>Na de dood van zijn broer Cornelis koopt Hendrik Kievits op 15&nbsp;nov 1757 de andere helft in de molen van diens weduwe Maria Boenders, die ook optreedt als voogdesse en testamentair boedelhoudster voor de twee kinderen van Cornelis uit diens eerste huwelijk met Petronella van den Bergh. In de marge van de akte staat dat Cornelis Kievits op 26 mei 1792 de enige nog levende zoon is van Cornelis Kievits. <FONT color="#e87513">RO&nbsp;422,f.291.</FONT> 
<P>Op 9 feb 1768 verhuurt Hendrik Kivits, molenaar en eigenaar van de windkorenmolen Ter Nedervonder en van de korenwatermolen Ter Borcht, beide molens voor zes jaar aan Andries van Heeswijk, molenaar van de windkorenmolen te Kerkhoven. <FONT color="#e87513">NO&nbsp;97,f.37.</FONT></P>
<P>Molenaar Hendrik Kievits koopt in november 1768 in een publieke veiling een fraai woonhuis aan het Lindeind in Oisterwijk van de erfgenamen Gerard Nelis Smits. <FONT color="#e87513">RO&nbsp;426,f.76v.</FONT> Hij kwam uit Den Dungen, woonde eerst als weduwe van Adriaantje Lodders in Gilze en ondertrouwde op 18 jan 1749 voor schepenen van Den Bosch met Geertrui Antonie Lamberts Versteynen, eigenaresse van de watermolen Ter Borcht. </P>
<P>Hendrik Kievits wordt op 23 sep 1779 kinderloos begraven in de kerk van Oisterwijk. Hij was schepen van Oisterwijk tussen 1748 en 1757. Zijn weduwe Geertruy Versteynen verhuurt op 12 nov 1791 <I>&quot;zoodanige wintcoorenmoolen ter Nedervonder met desselven huysinge schuur schop hof landerijen en weyden en watermolen Ter Borgt&quot;</I> aan Pieter Assenbergs voor zes jaar voor 600 gulden en 32 vaten rogge in vier termijnen. <FONT color="#e87513">Archief notaris Johannes Jacobus Heuvel, NO&nbsp;118,f.6.</FONT></P>
Het huis aan het Lindeind komt in 1804 in handen van Hendriks neef Cornelis, geboren te Oosterhout uit Cornelis Kievits en Maria Boenders. Cornelis is molenaar en overlijdt te Oisterwijk op 25 sep 1815 in de leeftijd van 60 jaar. Hij laat een weduwe Adriana van de Loo (1776-1851) achter. Zij hertrouwt in 1817 met Adriaan Hombergen (1769-1837), korenmolenaar, meester molenmaker (verplaatser van complete molens), kroeghouder en koopman in granen. 
<P>Adriaan Hombergen was op 15 mei 1769 gedoopt (RK) te Beugen (bij Boxmeer) en overleed in Oisterwijk op 14 sep 1837. Hij verplaatste in opdracht molens, wat goedkoper was dan afbreken en weer opbouwen. Zo vroeg de directie van een papierfabriek in Boxtel hem om in de zomer van 1819 een watermolen met bijgebouw aan het Smalwater te verplaatsen naar een plek een kilometer verderop.<BR>
  <FONT color="#e87513">Bron: Ruud van Nooijen, <I>Een molentjen op den zandweg reed...</I> (nov 2015)</FONT></P>
<P>De oudste zoon van Cornelis Kievits en Adriana van der Loo was molenaar Hendrikus Cornelis Kievits (1799-1878). </P>
<P>De molen, in de 19de eeuw ook wel aangeduid als Kivitsmolen, is in 1873 gesloopt.</P>
<p></p>
	
</body>
</html>