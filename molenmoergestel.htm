<html>
<head>
<meta charset="utf-8" content="Mulders,Van Vessem,Appels,Vermeulen,Van Baal,Roosen,Moergestel,Oisterwijk,Heukelom,Tilburg,genealogie,stamboom"/>
<style type="text/css">
div {margin-bottom: 5em;
margin-top: 2em;
}
LI {margin-bottom: 0.5em; margin-top: 0.5em;
}
body {font-size: 8pt; line-height: 12pt; font-family: Verdana, Arial, Helvetica}
H1 {font-size: 13pt}
H3 {font-size: 11pt}
H4 {font-size: 9pt}
H5 {font-size: 7pt}
<link href="main.css" rel="stylesheet">

</style>
<title>Stamboom familie Mulders uit Moergestel 1580-1974</title>
</head>

 
<BODY text="#D3D3D3" vLink="#E87513" link="#E87513" bgcolor="#000000" oncontextmenu="return false;" leftmargin="120px" marginwidth="120px">


<h1 align="center">&nbsp;</h1>
<h1 align="center"><a name="Borcht">Molens in Moergestel</a></h1>
<p>&nbsp;</p>
<div style='clear:both'>

<CENTER>
<H1><B><a  name="Schoor">Watermolen aan Het Stokeind</a></b></h1></CENTER>

</div>
<div style='clear:both'>
<P><FONT color="#FFFFFF"><strong>Eigenaren voor 1541: Willem Willemsz Kepken, familie Van Haastrecht</strong></FONT>
<br>
Op 2 okt 1515 belooft Arien Henrick Janss die Moller tot Gestel voor schepenen de rosmolen die hij in Gestel bij de windmolen heeft gezet stil zal houden staan en er niet mee zal malen, ten tijde en zo lang als de watermolen toebehorende aan Dirck van Haestrecht gewoonlijk is van te gaan; ingaande Sint Bavo-avond op de laatste dag van september gedurende tot Sint Geertruiavond [16 maart].<BR>
<FONT color="#e87513">Bron: SA Moergestel 289,f.406r-1, scan&nbsp;5.</FONT></P>
<P>Op 27 jan 1526 verkoopt Willem zoon wijlen jonker Willem van Haastrecht heer van Drunen, zijn aandeel in de watermolen te Gestel op Het Stokeind aan Henric die Loze ten behoeve van Dirck van Haastrecht wonend in Breda. Het aandeel was hem aangekomen als Willem Kepken deze molen gekocht had van de rentmeester en leenmannen van Brabant en was opgedragen door deze Kepken aan jonker Willem van Haastrecht heer van Drunen en Gansoijen ten behoeve van hem en ten behoeve van Pauwel zoon Jan de Bastaard van Nassau kastelein van Heusden.<BR>
<FONT color="#e87513">Bron: sH.R.1305,f.61.</FONT></P>
<P>Deze <FONT color="#FFFFFF"><strong>Willem Kepken</strong></FONT> is gestorven tussen 1482 en uiterlijk 3 mrt 1488 <FONT color="#e87513">(RO&nbsp;194,f.6v-2).</FONT> Hij bezat een huis in Oisterwijk aan de Vloet, was getrouwd met Ide Borchman maar liet kennelijk geen kinderen na. Zijn broer Hendrik (schepen van Oisterwijk in 1484) en zus 'moeder Jan', overste van het vrouwenklooster in Oisterwijk, waren erfgenamen. Hun vader Willem Kepken was op 8&nbsp;feb 1433 tot schout van Oisterwijk benoemd, een functie waarin hij op 7&nbsp;mei 1445 werd opgevolgd door Jan Dicbier Janssoen. </P>
<P><FONT color="#FFFFFF"><strong>Willem&nbsp;I van Haastrecht</strong></FONT> (gest. voor 20 nov 1501) zoon van Pauwel&nbsp;II van Haastrecht, was in 26 aug 1473 beleend met Drunen en Gansoijen. Zijn drie zoons volgen hem op als heer van Drunen: Paulus&nbsp;III (beleend 20 nov 1501), François (beleend 27 sep 1506) en <FONT color="#FFFFFF"><strong>Willem&nbsp;II van Haastrecht</strong></FONT> (beleend 11 juli 1522, gestorven voor 13 nov 1537). </P>
<P><FONT color="#FFFFFF"><strong>Pauwel van Nassau</strong></FONT> (gest. 5&nbsp;sep 1514) was schout van Breda sinds 1508. Hij was een zoon van Jan de Bastaard van Nassau (c.1435-29 nov 1506), die weer een zoon was van Jan IV van Nassau-Dillenburg heer van Breda bij Aleyd van Lommel. De moeder van Pauwel was Adriana van Haastrecht (gest. 1512), dochter van Pauwel&nbsp;II van Haastrecht heer van Drunen en dus een zuster van Willem&nbsp;I.</P>
<P><FONT color="#FFFFFF"><strong>Dirc van Haastrecht</strong></FONT> (fl.1515), genoemd in 1509 als koper van een stuk heideveld te Tilburg. Vermoedelijk dezelfde Dirc die in 1526 in Breda genoemd wordt als man van Mechtelt Jan Thomasdr. van Meghen. Hij was een bastaardzoon van Pauwel Dirkszoon van Haestrecht (testament 15 nov 1509) verwekt bij Kathalina Aert Leijtendochter en een kleinzoon van Dirk Pauluszoon van Haestrecht (gest.voor 1481) heer van Venloon. Pauwel had geen wettige zonen, de heerlijkheid Venloon ging naar de kinderen van zijn zuster Maria bij Robrecht van Grevenbroeck.</P>
<P><FONT color="#FFFFFF"><strong>Pauwels Roelofszoon van Haastrecht</strong></FONT> (gest. voor 15&nbsp;juli 1559) was getrouwd met Lijsbeth dochter meester Willem van Ingen (Engen, Inghen). Zijn vader is vermoedelijk een zoon van  Paulus Roelofszoon van Haastrecht, die in 1451 wordt genoemd als schout van Venloon.
<BR>
<FONT color="#e87513">Bron: A.W.E. Dek, 'Bijdrage tot de genealogie van het geslacht Van Arkel. Hoofdstuk II: Het geslacht Van Haestrecht', in: <I>De Nederlandsche Leeuw</I> 83 (1966), pp. 340-360.</FONT></P>
</div>
<P><FONT color="#FFFFFF"><strong>Eigenaar 1541-1632: Aert Ghijsbrecht Hoppenbrouwers en zijn erfgenamen</strong></FONT>
<br>
Op 6 juli 1541 draagt Paulus zoon wijlen Rodolphus van Haestrecht als man van Elisabeth dochter wijlen meester Willem van Enghen bij Mechteld dochter Jan Thomaszoon van Meghen, zijn watermolen in de parochie Gestel bij Oisterwijk over aan Arnoldus zoon wijlen Gijsbert Hoppenbrouwers en Arnoldus' zoon Gijsbert. In ruil ontvangt Paulus een cijns uit de molen van jaarlijks 25 gulden losbaar met 400 gulden.<BR>
<FONT color="#e87513">Bron: sH.R.1334,f.254, scans&nbsp;511-512.</FONT></P>
<p>
In een Placaet van keizer Karel V wordt in 1545 een graan- olie en lakenvolmolen genoemd, gelegen aan Het Stokeind, ten noorden van de dorpskern aan de rivier de Reusel. </P>
<P>Op 22 juni 1548 verklaart Pauwels van Haestrecht als man van Elisabeth betaald te zijn van Ghijsbrecht Hoppenbrouwers van al zulkse penningen als Art Hopp[...tekst ontbreekt] en Ghijsbrecht zijn zoon [..] Pouwels geloofd hadden te betalen als koop van de watermolen van allen penningen van voor en van na den zelven Pouwels geloofd zijn geweest.<BR>
<FONT color="#e87513">Bron: SA Moergestel 292B,f.285r-2, scan&nbsp;76.</FONT></P>
<P>Eigenaar in 1599 is <I>Aert zoon wijlen Ghijsbrecht Aert Hoppenbrouwers</I>, schout van Moergestel van v&oacute;&oacute;r 1583 tot na 1588. Op 10 december 1616 is deze oud-schout nog in leven, zie <FONT color="#e87513">NO&nbsp;Lambert van den Hoevel, inv.nr. 1 (II), folio 28v</FONT>. Op 10&nbsp;feb 1632 begraven te Moergestel: Arnoldus Gisbertus de Hoppenbrouwer <FONT color="#e87513">(RK-begraafboek, inv.nr.&nbsp;1, f.191, scan&nbsp;190)</FONT>.</P>
<P>Aert Hoppenbrouwer is slechts mede-eigenaar van <I>vier watermolens ofte raderen in een huysinge en onder een dak</I> te Moergestel <I> aent Stock</I>, zie <FONT color="#e87513">sH.R.1477, f.432 de dato 19 juni 1606</FONT>. Hij deelt het eigendom met Antonia, Gijsbert en Wyerick (ook: Wyring, Wiericx), kinderen van zijn zuster Adriaentken bij Jan Willems van Gilse alias vander Biestraten. </P>
<P>In 1616 verkoopt Wyerick een erfcijns uit zijn kwartaandeel in vier <I> watermolens en huysinge onder een dack, corenmolen, runmolen, volmolen en olymolen</I>, zie <FONT color="#e87513">sH.R.1463,f.387v de dato 8 augustus 1616</FONT>. Wiering Jansen van Biestraten (begraven Moergestel, RK, op 14 januari 1641) verwekt bij Jenneken Adriaens van Haeren een dochter Adriaantje, die te Moergestel 2 februari 1645 trouwt met Jan Adriaan Daniels de Bresser. Laatstgenoemd echtpaar laat in hun testament (opgemaakt in 1659) een boerderij aan het Stokeind te Moergestel na aan twee zoons: Wiering Jansen de Bresser, en Peter Janse de Bresser. Zij delen de erfenis in 1699, zie  <FONT color="#e87513"><I>De Brabantse Leeuw</i> 22 (1973) p. 150.</FONT></P>
<P><FONT color="#FFFFFF"><strong>Eigenaar 1632-1653: mr. Jacob Aerts Hoppenbrouwers (gestorven tussen 11 jan 1652 en 19 apr 1653)</strong></FONT>
<BR>
Op 28 juni 1632 draagt Ghijsbert Janss van de Biestraten over aan mr. Jacob Aerts Ghijsberts de Hoppenbrouwer:</P>
<blockquote>de gerechte hellicht hem competerende inde watermolen gestaen ende gelegen in dese parochie van Gestel ter plaetse geheyten aen Het Stockeynde, mette gronden, molenwerf, molendijck, olibemdeken [sic], sluyse daeraen ende daerbij liggende mette appendentien ende depedendentien van dyn, ende alle die gerechticheyt daertoe behoorende uijt ter weivelt daervan gereserveert, soo wijlen Ghijsbert Aert Hoppenbrouwer dieselve watermolen metten gronde ende toebehooren ter selven molens te besitten, te gebruycken, ende te bemaelen plach, ende soo dieselve olym[olen] beseten, gebruijckt, ende bemaelen werde inden parochie van Gestel voorschreven metten hoolen, graeven, canten ende plantagien van oudts daertoe behoort hebbende.<BR>
<FONT color="#e87513">Bron: SA&nbsp;304,f.71r-2, scan&nbsp;71-72.</FONT></blockquote>
Jacob Aerts Hoppenbrouwer werd op 1 september 1645 beëdigd tot secretaris van de heerlijkheid Moergestel, een ambt dat hij vanwege zijn katholieke geloof na de Vrede van Munster in 1651 moest neerleggen.
<BR>
<FONT color="#e87513">Bron: De kleine Meijerij 38 (1987), p.13.</FONT>.
<P>In augustus 1651 bezoekt een delegatie van de Raad en Rentmeester Generaal der Domeinen een aantal molens in de streek. Deze 'visitatie' brengt klachten van inwoners aan het licht over de hoge waterstanden die de watermolen van Moergestel, eigendom van  zekere Hoppenbrouwer, in de wintermaanden veroorzaakt. Ook over de Heukelomse watermolen wordt geklaagd dat het opstuwen van het water in de wintermaanden de weilanden en huizen doet onderlopen. Zie <FONT color="#e87513">Archief van de Raad en Rentmeester Generaal der Domeinen (RRGD), inv.nr. 438.</FONT></P>
<P><FONT color="#FFFFFF"><strong>Eigenaar 1653-c.1659: Adriana Hoppenbrouwers</strong></FONT>
<BR>
Op 4 sep 1653 verkrijgt Adriana dochter Aert Hoppenbrouwers bij een deling uit de erfenis van haar broer mr. Jacob Hoppenbrouwers de watermolen die door hem werd gebruikt.
<BR>
<FONT color="#e87513">Bron: SA&nbsp;306,f.140v-1.</FONT>
<P>Op 3 apr 1658 transporteert seigneur Adriaen Soffaerts, schepen, wettelijk en erfelijk aan en ten behoeve van Adriana Hoppenbrouwers weduwe wijlen Arnout van Tuyl in zijn leven secretaris binnen de Vrijheid van Waalwijk, alzulkse [blinkende penningen?] gelost van tienhonderd guldens kapitaal als Laureys zoon Jan Laureys Coendoindx [?] op 28 november 1656 voor schepenen van Tilburg heeft verleden en gepasseerd. In de marge een kwitantie de dato 23 nov 1671 geleverd door seigneur Willem Glavimans te Moergestel als getrouwd hebbende Maria van Thuyl enige dochter van Adriana Hoppenbrouwers en Arnout van Thuyl.
<BR>
<FONT color="#e87513">Bron: GAT&nbsp;8011,f.32v, scan 36.</FONT>
</P>
<P><FONT color="#FFFFFF"><strong>Eigenaar c.1659-1707: Adriaen Soffaerts (gest.1671) en diens erfgenamen</strong></FONT><BR>
<FONT color="#e87513">&#8658;&nbsp;zie onder aan deze pagina voor zijn gezin</FONT>
<BR>
Enkele jaren later is de Gestelse watermolen eigendom van Adriaen Soffaerts, oud-schepen van Tilburg. Inmiddels blijkt er tussen oktober en maart niet op gemaald te mogen worden, zie <FONT color="#e87513"><I>Brabants Heem</I> 31 (1979) pp. 142-160.</FONT> Adriaen Soffaerts verklaart in 1659 hoe hij de molen via vererving heeft verworven: 
<blockquote>Adriaen Soffaerts te Tilburg geeft in een rekest te kennen dat Aert Hoppenbrouwer zijn voorzaat [=voorganger als rechthebbende] op 20 december 1599 van de rekenkamer van Brabant het bezit verkregen heeft van de watermolen te Moergestel op basis van een recognitiecijns van 50 artois schellingen, om beneden de sluis nog een rad of volmolentje te mogen opbouwen, om daarmee het hele jaar door wollen lakens te kunnen vollen, welk recht hij echter gedurende zijn leven nooit gebruikt heeft. Genoemde suppliant zou dit volmolentje nu graag willen laten optimmeren, omdat de recognitiecijns wel altijd is betaald aan de domeinen. Een van de vier raderen van de oude molen is gebruikt om soms schors te malen. Hij verzoekt nu om het zodanig te mogen veranderen, dat hij ook lakens kan vollen. Rekest en bijlagen worden doorgestuurd naar de rentmeester der domeinen.<BR>Bron: <FONT color="#e87513">Rijksarchief Noord-Brabant, Resoluties Raad van State, inv.nr.201, folio 31 de dato 22 januari 1659.</FONT></blockquote>

Toestemming volgt in februari 1660. De Raad van State staat Soffaerts toe bij zijn watermoken een <I>volmoolen te moogen erigeren, om laakenen daer op te vollen</I>, zie <FONT color="#e87513">Leen- en Tolkamer nr.133, folio 158 de dato 2 februari 1660</FONT> en <FONT color="#e87513"><I>De Brabantse Leeuw</i> 19 (1970) p. 162.</FONT> Soffaerts was een van de belangrijkste lakenkopers van Tilburg en was bovendien lakenreder en volder. Hij bracht Spaanse wol van Heusden naar de lakencentra Tilburg, Hoogstraten en Eindhoven, maar reed ook op Antwerpen (geparafraseerd uit <FONT color="#e87513">Leo Adriaenssen, 'Spaanse wol voor Tilburg' in <I>Tilburg, tijdschrift voor geschiedenis, monumenten en cultuur</i> 17 (1999).</FONT>
<P><FONT color="#FFFFFF"><strong>Pachter 1670&mdash;1680 : familie Vander Crabben</strong></FONT>
<br>
Soffaerts verhuurt de Moergestelse water-, olie- en lakenvolmolen met ingang van 1 oktober 1670 voor zes jaren aan <B>Jan Jan Michielssen van der Crabben</B>, inwoner van Casteren onder Liempde, tegen een jaarlijks te betalen pachtsom van 525 carolusguldens, met voor beide partijen een periode van berouw van drie jaar. Als getuige ondertekent Andries Jan Michielssen vander Crabben mede de huurakte. <FONT color="#e87513"><BR>Notarieel archief Charles de Roy, minuutakten 1669-1675, inv.nr.16,f.56r-57v, de dato 13 oktober 1670.</FONT></P>
<P>Van der Crabben, zoon van een molenaar uit Vught, was ook mulder van de water- en windmolen te Casteren en is te Liempde begraven op 1 juli 1700. Kennelijk liet hij het beheer van de watermolen in Moergestel over aan zijn zoon, die deze soms ook onderverhuurde. Gerrit van der Crabben alias Van Roosmalen, overleden Moergestel 26 maart 1724, was mulder te Moergestel op de <I>coorenwatermolen, volmolen ende olimolen alhier</I>; in 1681 verklaren de schepenen van Moergestel  dat hij die molen al jaren 's winters bemaalde of deed bemalen, zie <FONT color="#e87513">Schepenbankarchief Moergestel inv.nr. 308, f.3 de dato 20 januari 1681</FONT> en <FONT color="#e87513"><I>De Brabantse Leeuw</i> 10 (1961) pp. 40-41.</FONT> Gerrit van der Crabben was te Moergestel in november 1673 getrouwd met Anna van den Eynden.</P>
<P><FONT color="#FFFFFF"><strong>Pachter 1680&mdash;1681 : Jan Gerrit Rijsbroeck</strong></FONT>
<br>
Op 11&nbsp;sep 1680 tekent Jan Gerrit Rijsbroeck (molenaar op de Kerkhovense molen te Oisterwijk) een huurcontract voor de watermolen van Moergestel met de eigenaren Anthonis en Gabriel Soffaerts. De huur zal aanvangen op 1 oktober (Bamis) en duren tot half maart 1681. De molen wordt omschreven als: 
<blockquote>Eenen watermolen bestaende in twee volmoolens eene olijaffslaghmoolen ende eene coorenmoolen gestaen ende gelegen binnen de heerlijckeijt van Moergestel den huerder genoghsaem (sic) bekent</blockquote>

De pacht bedraagt vierhonderd gulden, de helft te betalen  op Lichtmis (2&nbsp;feb) 1681 en het restant op 1 april daaropvolgend. Ook moet Rijsbroeck alle lokale belastingen betalen, beginnend op 1 juli 1680 en lopend tot 31 juli 1681.
<BR>
<FONT color="#e87513">Bron: RO&nbsp;626, scan 309-310.</FONT></P>
<p>Op 13 juli 1702 verhuurt Johan Baptista Soffaerts, ontvanger te Tilburg: 
<blockquote>de helft in eenen watermolen metten app. ende dependentien vandien, so en in sulcke voegen denselven gestaen en gelegen is binnen de parochie van Moergestel voornoemt gereserveert de wooninge bij denselven molen waerinne den timmerman heeft gewoont, den huerder genoegsaem bekent</blockquote>
 voor zes achtereenvolgende jaren aan <B>Adriaan Bogaerts</B> te Tilburg. De huurder mag vijfenhalve maand per jaar malen; het eerste jaar begint  op 1 oktober 1702 en expireert half maart 1703 'soo voorts van jaer tot jaer'. De jaarlijkse op te brengen pachtsom bedraagt 120 gulden, zie <FONT color="#e87513">notariel archief Jacobus Molengraeff, inv.nr. 67, f.54 de dato 13 julij 1702.</FONT> Op 14 aug 1702 verplicht Johan Baptista Soffaerts zich per notari&euml;le akte <I>dat behoorlijck werdt gerepareert ende voorsien van twee hamers van de com van de volmolen ende de oliebanck </I>, waarbij hij opdraait voor alle kosten en schade, zie <FONT color="#e87513">notariel archief Jacobus Molengraeff, inv.nr. 67, f.68.</FONT></p>
<p><FONT color="#FFFFFF"><strong>Pachter 1703-1707: Michiel Nicolaus Coppens</strong></FONT><BR>Op 3 oktober 1703 verhuurt Adriaen Bogaerts, inwoner van Tilburg, 'de helfte in eenen watermolen mette appendentien ende dependentien vandien' te Moergestel aan <B>Michiel Nicolaus Coppens</B>, inwoner van Moergestel, voor vijf resterende en achtereenvolgende jaren, om jaarlijks vijfenhalve maand te gebruiken, te beginnen op 1 oktober 1703 en expirerende half maart 1704; de jaarlijks op te brengen pacht bedraagt 120 gulden. Johan Soffaerts, eigenaar van de halve molen, verklaart <I>te vrede te wesen</I> met deze <I>overlatinge</I> en Coppens als huurder te accepteren en Bogaerts te ontslaan. <BR>
<FONT color="#e87513">Bron: notariel archief Arnold van Loon, inv.nr.49, f.147, scan 20. Coppens is in 1714 nog altijd de pachter, zie NO 63, f.139.</FONT></p>
<P><FONT color="#FFFFFF"><strong>Eigenaar 1707-1716: Michiel Coppens</strong></FONT><BR>
  Op 1&nbsp;feb 1707 koopt Michiel Coppens, wonende te Oisterwijk, voor 1205 gulden de helft van de watermolen van Johan Soffaerts wonende te Tilburg. Er rusten lasten op van 141 gulden 17 stuiver. De molen was Soffaerts aangekomen van zijn ouders. De koper moet de helft in een cijns van elf gulden en zeven stuivers blijven vergelden aan de hertog van Brabant.<BR>
  <FONT color="#e87513">Bron: sH.R.1660B,f.200r, scan&nbsp;399.</FONT
><BR>
  Op 28&nbsp;feb 1707 koopt Michiel Coppens voor 1412 gulden de helft van de watermolen van de erfgenamen van Philibert Janssen Kouwenberch daar moeder aff was Antonette de Bont. De andere helft is onlangs door de heer Johan Soffarts 'gedaen' [=aan Coppens verkocht].<BR>
<FONT color="#e87513">Bron: SA Moergestel 310,f.2v, scan&nbsp;10.</FONT></P>
<P>Op 26&nbsp;juli 1714 verzoekt Albertus Couwenbergh, meerderjarige jongeman woonachtig binnen de stad [slecht leesbaar], seigneur Christianus de Roij, procurator te Tilburg, nog te vervolgen al zulkse procedures als hij constituant genoodzaakt geweest is te institueren tegen Michiel Coppens, molenaar tot Moergestel, om te hebben betaling van een som van 1050 gulden kapitaal aan interest volgens schuldbrief en vonnis voor de heer drossaart en schepenen tot Moergestel in genegt van 8 juni 1712 gesustineerd. <BR>
<FONT color="#e87513">Bron: Archief notaris Cornelis Cloostermans, inv.nr. 63, f.139, scan 94. Zie ook SA Moergestel inv.nr. 272, f.290, scan 12 de dato 8 juni 1712.</FONT></P>
<p><FONT color="#FFFFFF"><strong>Eigenaar 1716-1725: Laurens van Heeswijk</strong></FONT><BR>
  Op 9 okt 1716 koopt Laurens van Heeswijck, molenaar te Boxtel, de watermolen toebehoord hebbende Michiel Coppens voor 1970 gulden in een publieke verkoop door deurwaarder Cornelis Simontz voor leenmannen. De overdracht volgt op 10 december 1716<BR>
<FONT color="#e87513">Bron: SA Moergestel 328,f.1, scan&nbsp;1, de dato 10 dec 1716.</FONT></p> 
<P>De watermolen van Moergestel is tussen 4 en 5 juni 1722 tot de grond toe afgebrand. De Staten Generaal concluderen na taxatie door de wethouderen dat sprake is van brandstichting en statuteren een<em> equitabele omslag</em> te doen om eigenaar Laurens van Heeswijk wonende te Boxtel een schadevergoeding te kunnen uitkeren. <BR><FONT color="#e87513">Bron: NO&nbsp;70,f.221.</FONT> </P>
<P><FONT color="#FFFFFF"><strong>Eigenaar 1725-1754: baron van Cronstr&#246;m</strong></FONT><BR>
Op 18 sep 1725 verkoopt Laureyns van Heeswijk molenaar wonende tot Boxtel: 
<blockquote> eenen afgebrande plaats van eenen watermolen met een huysjen en erve daeraan, gehorende, gestaan en gelegen in den gehugten van het Stockeynde onder de heerlijkhijt Moergestel hem aangekomende bij koop en opdragt tegens mr. Pieter Verster in qualitijt als geautoriseerde evicteur der Domeynen als in leenmansbrieven deser stadt majorie en quartieren van dien de dato den vijfden november xij zestien [=1716] aan Gratiaan Jacob de Velle, ten behoeven vanden Hoog Ed: Welgeb: Heere Isaak baron van Cronstrom heere van den Nemelaar</blockquote> De koopsom bedraagt <B>315 gulden</B>, met <B>283 gulden 15 stuivers</B> aan lasten komt het totaal op <B>598 gulden en 15 stuivers</B>. Er rust een jaarlijkse erfcijns op de molen van 11 gulden, te betalen aan de Domeinen van Brabant. 
<BR><FONT color="#e87513">Bron: sH.R.1717,f.64. De in Zweden geboren baron Isaac Cronstr&ouml;m (1661-1751), heer van Nemelaer, was brigadier in het Staatse leger. In 1718 werd hij verheven voor het leengoed Kerkhoven bij Oisterwijk. In 1747 werd hij gouverneur van 's-Hertogenbosch.</FONT></P>
<P><FONT color="#FFFFFF"><strong>Eigenaar 1754-xxxx: Maria van Vechel</strong></FONT><BR>Op 20&nbsp;maart 1754 draagt kolonel Daniel Isaac baron van Cronstr&#246;m, heer van Nemelaer, adjudant-generaal van de prins van Oranje-Nassau, ook namens de andere erfgenamen van Isaac baron van Cronstr&#246;m, over aan Maria van Vechel, wonende te 's-Hertogenbosch, een watermolen met ap- en dependenti&#235;n van dien, met het molenhuis en erf daarbij staande en gelegen, binnen Moergestel in het gehucht van Het Stokeinde. De molen is jaarlijks belast met een recognitiecijns van elf gulden en zeven stuivers aan de Domeinen van Brabant. Aan te vaarden ingevolge de publieke conditie daarvan alhier gehouden op 12 en 26 februari van dit jaar. De geslagen koopsom bedraagt 1545 gulden, de lasten 283 gulden en 15 stuivers. Totaal: 1828 gulden en 15 stuivers.<BR>
<FONT color="#e87513">Bron: SA Moergestel 315,f.67r, scan&nbsp;98.</FONT></P>
In 1832 is Nicolaas van Gorkum eigenaar van de waterkorenmolen; Johannes van de Wouw heeft de oliemolen en een woning naast het molenhuis in bezit, In 1878 stond de molen er nog met twee onderslagraderen, het jaar erop werd deze afgebroken. </P>
<P>&nbsp;</P>
<div style='clear:both'>

<h1 align="center">Windmolen aan het Rietven</h1>
</div>
<div style='clear:both'>
<BR>In oktober 1678 vraagt jonkert Matthijs van Cannart (1655-1727), heer in Turnhout en Beerse, de Raad en Rentmeester Generaal der Domeinen toestemming om een nieuwe windkorenmolen te mogen bouwen in Moergestel. De beoogde locatie is aan het Rietven, ten noorden van de dorpskern. De inwoners van Moergestel zijn, zo luidt het verzoek, nu namelijk aangewezen op een windmolen die tot wel anderhalf uur reizen staat: ten zuiden van het dorp bij de grens met Hilvarenbeek. Cannaerts wil de molen voor eigen rekening laten bouwen en stelt voor een recognitiecijns te betalen van 6 tot 8 gulden. <P>De Rentmeester stemt in met het verzoek en merkt in zijn antwoord verder op dat de inwoners in het noordelijke deel van de heerlijkheid Moergestel tot nu toe waren aangewezen op de watermolen van Sofferts te Tilburg, die met name in de wintermaanden niet kon worden gebruikt, zie <FONT color="#e87513">RRGD, inv.nr. 24 folio 27 verso de dato 10 oktober 1678</FONT>. 
Enkele decennia later volgt een geschil tussen Cannart (die ook eigenaar was van de watermolen van Heukelom) en andere moleneigenaren uit de omgeving Tilburg. Een proces voor de Raad van Brabant te Den Haag volgt, zie <FONT color="#e87513">RRGD inv.nr. 19, document 116 de dato 4 februari 1697</FONT></P>
</div>
<div style='clear:both'>

<CENTER>
<H1><B><a  name="Schoor">Soffaerts</a></b></h1></CENTER>

</div>
<div style='clear:both'>
<h3><FONT color="#FFFFFF">I&nbsp;&nbsp;Adriaen Janszoon Soffaerts </FONT></h3>
<P>Begraven te Tilburg op 2 juli 1671. Lakenkoopman te Tilburg, en schepen aldaar in de jaren  1649-1650, 1654, 1656-1658. Borgemeester in Tilburg  1639-1640.</P>
<P>Op 17 mei 1649 tesamen met Adriaen Anthonis Alewijns verheven voor het Leenhof van Brabant wegens het bezit van leengoederen in de parochie Goirle. Zij hadden die op 9 dec 1648 bij koop verkregen van Jan Peter Niclaes Sterts. Op 18 okt 1672 hebben Adriaan zoon van Adriaen Antonij Alewijns, Antonij Soffers (sic) en Matheus zoon van Adriaen Jan Soffarts wonende tot Goirle zich verheven voor dit bezit, vermits het overlijden van Adriaen Jan Soffarts. Als sterfman is gebleven: Adriaen Adriaen Antonis Alewijns.<BR>
<FONT color="#e87513">Bron: BHIC&nbsp;19, inv.&nbsp;1129, f.1557, scan 321.</FONT></P>
<P>Op 23&nbsp;sep 1652 draagt Anna van Hambroeck, vrouwe van Jekschot, het gebruik van haar kwart aandeel in de Corvelse koren- en rosmolen met woonhuis in Tilburg over aan Adriaen Jan Soffaerts. Hij mag het gebruik en de opbrengst daarvan genieten zo lang Anna de som van 3300 gulden die zij hem schuldig is niet heeft terugbetaald. Het kwart aandeel was haar moeder aangekomen bij koop van jonker Jan van Brecht.<BR>
<FONT color="#e87513">Bron: SAT&nbsp;8008, f.194r, scan 200. Zie sH.R.1427,f.337v de dato 5 sep 1612 voor de verkoop van het kwart in de molens van Corvel en Veldhoven door Anna van Berckel weduwe jonker Marcelis van Brecht aan Elizabeth van Brecht weduwe jonker Jan van Hambroeck.</FONT></P>

<P>Op 6&nbsp;jan 1661 verkrijgt Adriaen het resterende 9/10de deel in een kwart van de Corvelse en Veldhovense wind- en roskorenmolens met hun bijbehorende woonhuizen te Tilburg van de erven Anna van Hambroeck, vrouwe van Jekschot (een heerlijkheid bij Sint-Oedenrode). Het andere 1/10de deel bezat hij reeds. Hij belooft hiervoor 3330 carolusguldens ter 20 stuivers het stuk te betalen, zonder interest, op de eerste dag van mei.<BR>
<FONT color="#e87513">Bron: sH.R.1616,f.72v-73r, scan&nbsp;144-145.</FONT></P>
<P>Op 8&nbsp;aug 1661 verhuurt seigneur Adriaen Soffaerts aan de weduwe Henrick van Dijck de gerechte helft van zekere wind- en rosmolen met huis en appendenti&#235;n van dien, gestaan en gelegen binnen de parochie Tilburg ter plaatse genaamd Corvel, die de weduwe J.A. [sic] tegenwoordig gebruikende is, en dat voor de termijn van zes aankomende en achtereenvolgende jaren, ingaande op Sint Jansdag in de midzomer des toekomende jaars tot 12 uren opde middag, ende expirerende op Sint Jansdag in het jaar 1668.<BR>
<FONT color="#e87513">Bron: SAT 8260,f.6, scan&nbsp;6.</FONT></P>
<P> Rond 6  november 1661 (exacte dag niet genoemd in de akte) verschijnt voor de Tilburgse notaris Joannes van Rotterdam 'seigneur Adriaen Soffaerts out schepen en coopman deser heerlijcheyt .. jegenwoordig als eygenaer ende proprietaris vande helft inden Corvelschen wint, coren ende rosmolen, molenhuys ende appendentien ende dependentien vandien'
Hij verhuurt de helft in de Corvelse molen aan de weduwe en erfgenamen van 'Jan Adr. de molder' tot 1662.<BR>
<FONT color="#e87513">Archief notaris Joannes van Rotterdam, minuutakten, 1660-1661, inv.nr.21,f.92r-92v.</FONT></P>
<P>Testament nog niet gevonden. Het is gemaakt op 30&nbsp;jan 1671. Krachtens dit testament van zijn vader draagt seigneur Anthonij Soffaerts oud-borgemeester op 15 sep 1677 percelen grond te Goirle over de Tafel van de Heilige Geest in Tilburg tot behoef van deszelve Tafel (dus niet van een specifieke persoon).<BR>
<FONT color="#e87513">Bron: SAT&nbsp;8020, f.175v, scan&nbsp;191 de dato 15 sep 1677.</FONT></P>
<P>Na Adriaens dood ontstaat een geschil over de nalatenschap tussen zijn kinderen en zijn tweede vrouw Angela de Roy. Op 16&nbsp;juli 1671 komen zij tot een vergelijk. Genoemde kinderen: Antonij, Matheus, Gabriel, en de kinderen van de overleden Johanna. Angela ontvangt 3000 gulden ineens en nog wat roerende goederen. Zij zal de door haar ingebrachte 
meubelen en hafelijke goederen uit de boedel trekken en gehouden zijn de drievierde part in de huur van het huis waarin zij woont voor dit jaar 1671 te voldoen.<BR><FONT color="#e87513">Bron: SAT&nbsp;8017, f.42r, scan 44.</FONT></P>

  <P>Getrouwd in 1629 met <FONT color="#FFFFFF"><strong>Magdalena Alewijns</strong></FONT>, dochter van Antonis Alewijns (molenaar op de heimolen bij Hilvarenbeek en de watermolen van Goirle) bij Margriet Lambert Jan 's Beckers. Dispensatie voor dit huwelijk was aangevraagd op 27 februari 1629, zie <font face="verdana, Century, arial, helvetica, sans serif, serif"> <FONT color="#e87513"><I>De Brabantse Leeuw</i> 46 (1997) p. 237. </FONT></FONT>Haar broer Adriaen Anthonis Alewijns was schepen van Tilburg, eerst herbergier te Goirle en later lakenkoper te Tilburg, en op 13 jan 1624 te Tilburg getrouwd met Anna Soffaerts, dochter van Jan Jan Peter Michiel Soffaerts bij Jenneken Jan Jan Berijs van Oerle.
  <P>Op 15 mei 1663  (inmiddels weduwnaar) hertrouwt Soffaerts te Tilburg met de 49-jarige <FONT color="#FFFFFF"><strong>Angela de Roy</strong></FONT> (gedoopt 14 juli 1613, begraven 24 maart 1673), dochter van Herman de Roy, secretaris van Tilburg en Goirle 1602-1620, schout aldaar 1620-1650, notaris te Tilburg, bij Maria van Heyst.<BR><FONT color="#e87513">Bron: <I>De Brabantse Leeuw</i> 4 (1955) p. 75.</FONT></P>
  <P>Uit het eerste huwelijk:</P>
<OL>
<LI>
  <font color="#FFFFFF"><B>Catharina Soffaerts</B></font><BR>Gedoopt (RK) Tilburg 29&nbsp;juni 1631.</LI>
      <LI>
  <font color="#FFFFFF"><B>Maria  Soffaerts</B></font><BR>Non in een klooster (zie onder)</LI>
    <LI>
  <font color="#FFFFFF"><B>Antonij  Soffaerts</B></font>&nbsp;&nbsp;<font color="#e87513"><B>volgt II-A</B></font></LI>

  <LI>
  <font color="#FFFFFF"><B>Lambertus Soffaerts</B></font><BR>Gedoopt (RK) Tilburg 30&nbsp;aug 1637.</LI>
  <LI>
  <font color="#FFFFFF"><B>Ariaen Soffaerts</B></font><BR>Gedoopt (RK) Tilburg 13&nbsp;aug 1639.</LI>
  <LI>
  <font color="#FFFFFF"><B>Anna Soffaerts</B></font><BR>
  Gedoopt (RK) Tilburg 23&nbsp;nov 1641, gestorven voor 29 feb 1664. Getrouwd met <font color="#FFFFFF"><B>Johan Adriaenssen de Bont</B></font>, die circa 1669 is gestorven, achterlatende de weduwe Maria van de Sande. Uit dit huwelijk:
  <OL type=A>
   <LI>
  <font color="#FFFFFF"><B>Antonetta de Bont</B></font><BR>
  Gedoopt Tilburg 9 okt 1648, aldaar begraven 1 apr 1704. Getrouwd Tilburg 18&nbsp;mrt 1669 met <font color="#FFFFFF"><B>Philibert Jan Philiberts Cauwenbergh</B></font> (begraven Tilburg 6&nbsp;aug 1691), molenaar, zoon van Jan Philibert Adriaen Willsemszoon (1622-1692), molenaar, bij Heijlwich Peter Verhoeven..<BR><FONT color="#e87513">(SAT&nbsp;8017, f.42r, scan 44. De akte vermeldt andere niet nader genoemde onmondige kinderen van Johan de Bont en Anna Soffaerts).</FONT></LI>
  <LI>
  <font color="#FFFFFF"><B>Catherina de Bont</B></font><BR>
  Getrouwd met <font color="#FFFFFF"><B>Arnoldus Roeloff Kievits</B></font>.</LI>
  </OL>
  
  </LI>
  <LI>
  <font color="#FFFFFF"><B>Margareta Soffaerts</B></font><BR>Gedoopt (RK) Tilburg 1&nbsp;jan 1646.</LI>
  <LI>
  <font color="#FFFFFF"><B>Albertus Alewijn Soffaerts</B></font><BR>Gedoopt (RK) Tilburg 4&nbsp;jan 1647.</LI>
  <LI>
  <font color="#FFFFFF"><B>Mattheus Soffaerts</B></font><BR>
  Gedoopt (RK) Tilburg 22&nbsp;aug 1649. Hij maakt op 17 apr 1674 voor schepenen van Tilburg zijn testament en wijst het nog ongeboren kind in nabedde verwekt bij zijn wettige vrouw <font color="#FFFFFF"><B>Judich Gabriels van Loon</B></font> aan als zijn enige en universele erfgenaam <FONT color="#e87513">(SA&nbsp;Tilburg 5872, scan&nbsp;159).</FONT>
  Uit dit huwelijk:
  <OL type=A>
   <LI>
  <font color="#FFFFFF"><B>Magdalena Soffaerts</B></font><BR>
  Gestorven voor 22&nbsp;juni 1677. Die dag delen haar erfgenamen bij blinde loting de nalatenschap. Het betreft seigneur Anthonij Soffaerts, oud-borgemeester, seigneur Gabriel Soffaerts, Philebert Jan Cauenberchs als man en momber van Antonetta Jan de Bont, Arnoldus Roeloff Kievits als man en momber van Catharina Jan de Bont; Philebert en Arnoldus nog als mombers van drie onmondige kinderen van Jan de Bont bij Jenneken Adriaen Soffaerts. Gabriel valt toe een huis in Tilburg aan de kerk, grenzend met de noordkant aan het kerkof. Aan Philebert, Arnoldus en de minderjarigen van wie zij voogden zijn valt toe: het gerecht derde part van een vierde part van de Veldhovense korenwindmolen (f.148r). Anthonij Soffaerts zal de pacht beuren van het derde part in het vierde part van de Veldhovense molen (f.148v)..<BR>
  <FONT color="#e87513">Bron: SAT&nbsp;8020, f.145r-149v, scans 160-165.</FONT></LI></OL>
  </LI>
  <LI>
  <font color="#FFFFFF"><B>Gabriel Adriaen Soffaerts</B></font>&nbsp;&nbsp;<font color="#e87513"><B>volgt II-B</B></font></LI>
  </OL>
</div>
<div style='clear:both'>
<h3><FONT color="#FFFFFF">II-A&nbsp;&nbsp;Anthonij Adriaen Soffaerts </FONT>&nbsp;<font size=2>(1635-1695)</font></h3>
<p>Gedoopt Tilburg (RK) 27 juni 1635, begraven Tilburg 12 sep 1695 als inwoner van de herdgang Corvel (60 jaar oud).</p>
<p>Genoemd als schepen en borgemeester van Tilburg. </p>
<p>Met zijn tweede vrouw maakt hij op 31&nbsp;aug 1695 in zijn woonhuis in De Corvel in Tilburg zijn testament; zij legateren onder meer 500 gulden aan Maria van Gils, weduwe Jan Verschueren tot Turnhout, en 800 gulden ten laste van de graaf van Grobbendonk uit de Corvelse molen aan de erven Jan de Bont den Ouden <FONT color="#e87513">(Archief notaris Arnold van Loon, inv.&nbsp;46, f.46v-48v, scans&nbsp;46-48).</FONT></p>
<p>Getrouwd als jongeman op 28-jarige leeftijd voor schepenen van Tilburg op 5 juni 1664 met de 21-jarige  <font color="#FFFFFF"><B>Dimphna Robberts van Gils</B></font >, dochter van Jan Robbert Willem Meeussoon bij Jenneken Bartel Beris van Oerle. Beide huwelijkspartners geboren te Tilburg en wonende te Corvel. 
<BR>
<FONT color="#e87513">Zie ook: SAT&nbsp;8018, f.202r, scan 214.</font></p>
<P>Hertrouwd voor schepenen van Tilburg op 19 feb 1695 met <font color="#FFFFFF"><B>Catharina van Immerseel</B></font>, jongedochter geboortig van Turnhout en wonende in de Corvel. </p>
  <P>Uit het eerste huwelijk:</P>
<OL>
<LI>
  <font color="#FFFFFF"><B> Joannes Soffaerts</B></font>&nbsp;&nbsp;<font color="#e87513"><B>volgt III</B></font><BR>
  Gedoopt (RK) Tilburg 29&nbsp;juni 1668 (doopheffer: Elisabeth Wijnants vander Sande). Waarschijnlijk Jan Baptista genoemd omdat hij op 24 juni, de feestdag voor Sint Jan de Doper, was geboren.</LI>
  <LI>
  <font color="#FFFFFF"><B> Joanna Adriana Soffaerts</B></font><BR>
  Gedoopt (RK) Tilburg 15&nbsp;apr 1673 (doopheffer: Judith materis Soffaerts).</LI>
  </OL>
</div>
<div style='clear:both'>
<h3><FONT color="#FFFFFF">II-B&nbsp;&nbsp;Gabriel Adriaen Soffaerts </FONT>&nbsp;<font size=2>(1652-1681)</font></h3>
Gedoopt (RK) Tilburg 19&nbsp;mrt 1652, begraven Tilburg 26 dec 1681  als ongehuwde inwoner van Corvel (29 jaar oud).

<P>Zijn naam prijkt in 1670 op een lijst studenten afkomstig uit de Meijerij van Den Bosch studerend aan de Universiteit van Leuven.</P>
<P>Op 22 juni 1677 deelt hij in de erfenis van zijn nicht Magdalena Matheusdochter Soffaerts. Hem valt toe een huis in Tilburg aan de kerk, grenzend met de noordkant aan het kerkhof.<BR>
  <FONT color="#e87513">Bron: SAT&nbsp;8020, f.146v, scan 162.</FONT></P>
  Op 30 aug 1681 laat Gabriel Soffaerts 'jongeman, redelijck gesont van lichaem' in Tilburg zijn testament opmaken. Enkele genoemde legaten zijn:
  <UL>
<LI>aan Maria Magdalena, dochter Philipbert Jan Cauenbergh verwekt bij Antonet de Bont: een perceel beemd van een lopensaet gelegen onder Tilburg omtrent de volmolen komende uit de Leije (sic), om zes weken na Gabriels dood bij de Tafel van de Heilige Geest te Tilburg en het kind van Cauenbergh voornoemd aanvaard en gepossideerd te worden.</LI>
<LI>aan zijn broeder Albertus Alewijn Soffaerts een som van twaalf guldens ineens en gedurende zijn leven de jaarlijkse interest van 800 guldens in een meerdere som van 3000 gulden staande op de Corvelse molen te Tilburg.</LI>
<LI>aan zijn zuster Maria Scholafrita in het klooster te Camere (?) de jaarlijkse interest van een som van 700 gulden uit het voornoemde kapitaal van 3000 gulden uit de Corvelse molen. </LI>
<LI>De interest van Albertus en Maria zal na hun dood terugvallen aan de zijde waarvan die vandaan is gekomen, namelijk de totale erfenis, met alle bezittingen en schulden. Die valt toe voor de helft aan Gabriels broer Antonij Soffaerts, en voor de andere helft aan de kinderen van wijlen zijn zuster Johanna Soffaerts verwekt bij Jan de Bont.<BR>
<FONT color="#e87513">Bron: Archief notaris Arnold van Loon, inv.&nbsp;31, f.8r, scan 9. Dit betreft een kopie gedateerd 9 feb 1682.</FONT>  </LI>
</UL>
<P>Op 3 november 1681 maakt hij zijn testament, revocerende alle voorgaande testamenten, legaten, donati&#235;n en codillen. Hij legateert:</P>

<UL>
<LI>aan Philibert Jan Couwenbergh en Arnoldus Kivits 'sijn neven nominibus uxoribus' 
gezamelijk de gerechte helft van de <FONT color="#00FFFF"><strong>watermolen gestaan tot Moergestel</strong></FONT> met alle appendenti&#235;n en dependenti&#235;n</LI>
<LI>aan
Jan Jans de Bont 'sijn neve' een huis met hof en schuur gestaan in Tilburg aan het kerkhof.</LI>
<LI>aan Margareta Jansdr de Bont een akker van twee lopens in Tilburg-Veldhoven en nog 400 guldens kapitaal in een meerdere rente op de Corvelse windmolen in Tilburg ten laste van zijne excellentie de graaf van Grobbendonk.</LI>
<LI>aan zijn broer Albertus Soffaerts de jaarlijkse interest op voorschreven 400 guldens.</LI>
<LI>aa zijn zuster Maria de helft in de jaarlijkse interest op voorschreven 400 guldens.</LI>
<LI>de interest zal na de dood van Albertus en Maria devolveren aan de kinderen of kindskinderen van zijn broer Antoni Soffaerts.</LI>
<LI>aan de armen van Tilburg een perceel weiland in De Laar in Tilburg, en nog twee akkers.
<BR>
<FONT color="#e87513">Bron: Archief notaris Johannes Wittebol, inv.&nbsp;57, f.110r, scan 149.</FONT></LI></UL>


</div>
<div style='clear:both'>
<h3><FONT color="#FFFFFF">III&nbsp;&nbsp;Johan Baptista Soffaerts </FONT>&nbsp;<font size=2>(1668-1710)</font></h3>
Gedoopt (RK) Tilburg 29&nbsp;juni 1668, aldaar begraven 13 sep 1710, gestorven 'opde kerckendijck' (42 jaar oud).
<p>Ontvanger van de gemene middelen te Tilburg. Ingeschreven in de Universiteit van Leuven 24 juni 1687.</p>
<P>Op 1 maart 1696 benoemen hij en zijn vrouw elkaar tot erfgenaam. Mochten zij kinderloos overlijden, dan gaan de goederen verkregen van zijn vaderszijde naar de kinderen van Antonet de Bont (getrouwd met Gabriel Schaepscheerders), Jan Janssen de Bont, Arnoldus Kivits getrouwd met Catrina de Bont, hun wettige kinderen en nakomelingen. 
  En de goederen die gekomen zijn van testateurs moederskant aan: Maria Jan Robbregts van Gils (weduwe Jan Verschueren), en bij haar overlijden haar kinderen of verdere wettige nakomelingen. Aan Maria, natuurlijke dochter des testateurs vader, of bij haar overlijden haar kinderen of kindskinderen: 500 gulden. De akte verwijst naar een eerder testament, gemaakt voor een niet nader genoemde notaris te Breda in 1694.<BR>
<FONT color="#e87513">Bron: Archief notaris Cornelis Cloostermans, inv.&nbsp;62, f.7, scan 503.</FONT></P>
<P>
Op 5&nbsp;juli 1698 verhuren Johan Baptista Soffaerts, als eigenaar van de Veldhovense wind- en rosmolen, huis, erfenisse en appendenti&#235;n van dien voor tweederde parten in een vierden part, en Gabriel Schaepscheerders in huwelijk hebbende Antonet de Bont, voor het resterende derde part in het vierde part van denzelven molen, gestaan en gelegen in deze parochie van Tilburg ter plaatse genaamd Den Velthoven, aan Hendrick Cauenbergh, molder alhier, voor de termijn van zes eerstkomende jaren, ingang genomen hebbende Sint Jans (24 juni) in dit jaar 1698 en expirerende Sint Jans in het jaar 1704. De huur bedraagt 270 gulden jaar..
  <BR>
  <FONT color="#e87513">Bron: Archief notaris Arnold van Loon, inv.&nbsp;48, f.106, scan 98.</FONT></P>
  <P>Op 24&nbsp;juli 1717 verhuren de eigenaren de Veldhovense koren- en rosmolen te Tilburg, met huis, hof en erf daaraanliggende, voor vier achtereenvolgende jaren aan Cristiaen vande Grinten. De drie onmondige kinderen van Jan Batista Soffers (sic) bezitten een zesde deel. De huur is ingegaan op Sint Jan Batista laatstleden (24 juni).<BR>
  <FONT color="#e87513">Bron: Archief notaris Andries van der Burght, inv.&nbsp;69, f.43, scan 140.</FONT></P>
<p>Op 2 juli 1721 verhuren de eigenaren hun respectieve aandelen in de Veldhovense koren- en rosmolen, met huis hof en erfenis daaraan liggende, voor vier eerstvolgende jaren, ingang gevonden hebben op Sint Jan Baptista jongstleden, en expirerende Sint Jan Baptista in 1725, aan Christiaen van de Grinten. Die betaalt daarvoor jaarlijks 800 gulden. Genoemde eigenaren:</p>
<ul>
<LI>voor een vierde part: Willem prins van Hessen, heer van Tilburg en Goirle.</LI>
<LI>voor een zesde part: de drie onmondige kinderen van wijlen Jan Baptista Soffaerts, in zijn leven ontvanger der gemene middelen alhier.</LI>
<LI>voor een vierde part: Matthias van Cannaert, heer van Turnhout en Beerse.</LI>
<LI>voor een achtste en een zestiende part te samen: Hendricus Glavimans en Gerardus Robertus van Loon wonende te Baarle.</LI>
<LI>voor een twaalfde part: de vier onmondige kinderen wijlen Arnoldus Mutsaerts bij Jennemaria Philibert Cauwenbergh.</LI>
<LI>voor een zestiende part: Franciscus Cauwenbergh wonende tot Castelre.<BR>
  <FONT color="#e87513">Bron: Archief notaris Andries van der Burght, inv.&nbsp;69, f.111, scan 360 [nota: de breukdelen zijn volledig, ze  tellen op tot &#233;&#233;n].</FONT></LI>
</ul>

<P>Getrouwd op 25-jarige leeftijd als inwoner van Corvel voor schepenen van Tilburg op 7 feb 1694 met de 22-jarige <FONT color="#FFFFFF"><b>Maria Egodochter de With</b>.</FONT>, geboortig van Tilburg en woonende aan de kerk aldaar. </P>
  <P>Uit dit huwelijk:</P>
<OL>
<LI>
  <font color="#FFFFFF"><B>Maria Soffers</B> </font><BR>
  Gedoopt (RK) Tilburg 22 nov 1697.</LI>
<LI>
  <font color="#FFFFFF"><B>Dimphna Soffaerts</B></font><BR>
  Gedoopt (RK) Tilburg 22 sep 1699, gestorven Turnhout 27 sep 1738. Geprofest 25 mei 1727 in het begijnhof van Turnhout. Zij bezit een deel van de watermolen van Moergestel, de helft in de windmolen te Goirle, de helft van de Nieuwe Molen in Tilburg aan de Heikant, en eenzesde part van de wind- en rosmolen aan de Veldhoven aldaar. Zij testeert in juni 1738, en benoemt haar zuster Antonia tot universeel erfgenaam.
  <BR>
  <FONT color="#e87513">Bron: <I>De Brabantse Leeuw</I> 35 (1986), p.242.</FONT></LI>
  <LI>
  <font color="#FFFFFF"><B>Johanna Antonia Soffaerts</B></font><BR>
  Gestorven Turnhout 1753. Woont als &quot;innocente&quot; (zwakzinnig) op het begijnhof in Turnhout bij haar zuster. Volgens een verklaring afgelegd in 1738 is zij &quot;t eenenmael impotent om haere goederen selfs te regeren&quot;.<BR>
  <FONT color="#e87513">Bron: <I>De Brabantse Leeuw</I> 35 (1986), p.242.</FONT></LI>
  </OL>
</div>
</body>
</html>