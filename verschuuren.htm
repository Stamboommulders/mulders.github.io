<HTML>
<head>
<meta charset="utf-8" content="Mulders,Van Vessem,Appels,Vermeulen,Van Baal,Roosen,Moergestel,Oisterwijk,Heukelom,Tilburg,genealogie,stamboom"/>
<style type="text/css">

body {font-size: 8pt; line-height: 12pt; font-family: Verdana, Arial, Helvetica}
H1 {font-size: 13pt}
H3 {font-size: 11pt}
H4 {font-size: 9pt}
H5 {font-size: 7pt}
<link href="main.css" rel="stylesheet">

</style>
<title>Stamboom familie Mulders uit Moergestel 1580-1974</title>
</head>
<BODY text="#D3D3D3" vLink="#E87513" link="#E87513" bgcolor="#000000" oncontextmenu="return false;"  topmargin="40px" leftmargin="150px" marginheight="40px" marginwidth="150px">


<CENTER>
<H1><B>Doodslag in Udenhout</b></h1></CENTER
><div style='clear:both'></div>
<P>&nbsp;</P>
<p>Op zondagavond 4 juni 1780 ontstaat in de herberg van Adriaan Geerts Vuchts op 't Winckel te Udenhout tussen enkele kaartspelende en drinkende gasten  &quot;eenig ongenoegen en gekakel'  wegens een &quot;verschil over het geven van de kaarten&quot;. </p>
<p>Op 7 juni verklaart de 23-jarige Wouter Peter Matheus, die met Henricus Verschuuren, &quot;sijn maet&quot;, uit Tilburg gekomen was, op de bewuste avond kaart te hebben gespeeld met de kleermaker Cornelis (hij weet geen achternaam te geven) uit Udenhout en Willem van Roessel uit Haaren. Cornelis blijkt Van Loon te heten en ongeveer 30 jaar te zijn.</p>
<p>Rond tien uur of halfelf komt Cornelis Adriaan Roosen &quot;oud ontrent vijfentwintig jaeren&quot; de herberg binnen. Daarna treedt Jan van Rosch, meester-timmerman wonende op het Berghoek te Udenhout, binnen en &quot;commandeert&quot; een glas bier, die Cornelia, de dochter van de herbergier, &quot;seer ongaerne omdat het laet inde nagt was gegeven heeft&quot;. </p>
<p>De &quot;verschillen&quot;, verklaart Cornelis Roosen nadien, waren inmiddels &quot;bijgelegt en afgedronken&quot;. Maar Jan, &quot;de verschillen aengehoort hebbende&quot;,  zegt:</p>
<blockquote><font color="#FFFFFF"> die man, menende Willem van Roessel, moet niemant durven aenspreeken, want daer neem ik het voor op</font></blockquote>
<p>Als vervolgens Henricus aanbiedt Willem naar huis te brengen, zegt Jan:</p>
<blockquote><font color="#FFFFFF">als gij iemand wil thuijs brengen, dan brengt mijn thuijs</font></blockquote>
Waarop Henricus antwoordt: 
<blockquote><font color="#FFFFFF">als het uijt liefde en vriendschap sal gaen dan doe ik het gaerne</font></blockquote>
<p>Als alle aanwezige gasten het etablissement verlaten,  krijgen Henricus en Jan buiten alsnog ruzie. Wouter Matheus verklaart gehoord te hebben dat een van beiden, Jan of Henricus, zei:</p>
<blockquote><font color="#FFFFFF"> hebt gij iets op mijn te pretenderen, dat kunt gij er afhaelen</font></blockquote>
Waarop Matheus "gehoort en gesien" heeft:
<blockquote><font color="#FFFFFF">dat Jan van Ros een slag met een hout is toegebragt aen Hendricus Verschuure, t'geen seer hart clapten, dat Hendricus Verschuure doen nae dien bekome slag ging loopen, en riep tot den comparant &quot;Wout waer sijt gij&quot; en dat hij comparant geen antwoort heeft gegeven omdat hij bang was dat hij van voorschreven Jan van Ros ook mogt aengetast worden</font></blockquote>
<p>Vervolgens gaan de twee Tilburgenaren terug naar de herberg om een lantaarn te vragen en de verloren tabaksdoos van Matheus te zoeken. Die kunnen ze niet krijgen. Inmiddels gescheiden geraakt van de anderen, verklaart Matheus 
<blockquote><font color="#FFFFFF">dat Jan van Ros ergens achter van daen quam en met een stok of hout een slag aen den voorschreven Hendrick Verschuure toebragt, waerop nog eene slag volgde die hij comparant gehoort maer niet gesien heeft, dat onder dat slaen voorschreven Hendricus Verschuure geroepen is &quot;Kees verlaet gij mijn nu&quot;, menende daermede Cornelis Roosen, dat Hendrick Verschuure daerop is gaen loopen, terwijl Cornelis Roosen agter een boom is gaen staen en hij comparant omtrent voorschreven plaets is blijven staen en dat Van Ros toen is wederom gekomen en geroepen heeft &quot;Wout en Cornelis kom hier en geeft een glas ginever oft anders sal ik het uw wreeken al is het over veertien daegen&quot; en dat hij comparant sig daer niet aen gestoort heeft maer heen gegaen is, sonder meer van voorschreven geval te weten.</font></blockquote>
<p>Cornelis Roosen, die de slagen wel gehoord maar wegens &quot;de duysterhijt&quot; niet gezien heeft, vindt de gewonde Verschuuren en brengt hem met zijn zuster Eijken, die uit haar huis was gekomen, naar het huis van de weduwe Adriaan Roosen, waar hij de volgende dag ''ontrent elf uuren&quot; overlijdt.</p>
<p>Op 10 juni worden gehoord: de ongeveer 40-jarige IJke Roosen, zuster van Cornelis Roosen, en de omtrent 34-jarige Anthonis Roosen, &quot;beyde wonende inden Udenhout op het Winkel. IJken verklaart dat zij:</p>
<blockquote><font color="#FFFFFF">ontrent drie treeden van haer huys aldaar gevonden heeft Henricus Verschuure [..] welke op sijn mont tegen de gront lagen bloeyden en sijnde sonder eenige spraak; haer voorschreven broeder bij haer terstont gekomen is, en sij met denselven de voorschreven Hendricus Verschuure hebben opgevat en in haer huys gebragt en nae dat sij deselven hadden afgewassen, sprakeloos te bedde gebragt hebben, dat sij toen om de pastoor gesonden hebben, die gekomen sijnde, aen haer geordonneert heeft om naeren doctor te Oosterwijk te gaen, gelijk gedaen is.</font></blockquote>
<P>Op 7 juni verklaren Hermanus Josephus Schellekens, &quot;medicina doctor&quot; binnen Oisterwijk en Franciscus Petrus Immens, meester-chirurgijn te Tilburg, met twee schepenen van Oisterwijk bezocht te hebben het woonhuis van de weduwe Adriaen Roosen &quot;op het Winkeltje&quot;</P>
<blockquote><font color="#FFFFFF">en aldaar hebben gevonden en geviziteerd de persoon soo ons gezegt wierd genaemd te zijn Hendricus Verschuure, welcke dood was, en aan denselven naar exacte visitatie aande linkerkant vant hooft langs 't os bregmatis [wandbeen] strekkende sig nae de sutura sagittalis [pijlnaad in het schedelbot] vanden eene kant en vanden anderen kant nae de sutura lamdoxes van voren naeden sutura coronalis op den musculus temporalis, voorders de huyt vant cranium gesepareerd sijnde, hebben bevonden een contra fissura naeden regtere kant van omtrent eene vingerbreed [enzovoorts]</font></blockquote>
<p>Op 12 juni begeven twee schepenen en de secretaris van Oisterwijk zich naar het woonhuis van Jan van Rosch om de goederen  &quot;in arreste&quot; te nemen, maar:</p>
<blockquote><font color="#FFFFFF">ten huyze voorschreven gekomen zijnde het selve huys hebben leedig bevonden, zonder een eenig mensch daar in te zijn, als meede bijna van alle huysmeubelen en leevendig vee ontblood, uytgezondert eenige weynige goederen van geen belang en eenige hoenders inde stal.</font></blockquote>

<p>Jan van Rosch  wordt bij verstek veroordeeld tot eeuwige verbanning uit de stad en Meijerij van 's-Hertogenbosch. <BR>
  <FONT color="#E87513">Bron: BHIC, Raad van Brabant inv.nr. 466.0538 (een dossier van 24 scans).</FONT>
</p>
<div style='clear:both'></div>
<P>&nbsp;</P>
<h4>Afkortingen:</h4>
<h5>BHIC = Brabants Historisch Informatiecentrum, 's-Hertogenbosch</h5>
<div style='clear:both'></div>
<P>&nbsp;</P>
<div style='clear:both'></div>
<P>&nbsp;</P>
</BODY></HTML>