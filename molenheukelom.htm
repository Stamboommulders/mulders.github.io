<html>
<head>
<meta charset="utf-8" content="Mulders,Van Vessem,Appels,Vermeulen,Van Baal,Roosen,Moergestel,Oisterwijk,Heukelom,Tilburg,genealogie,stamboom"/>
<style type="text/css">

body {font-size: 8pt; line-height: 12pt; font-family: Verdana, Arial, Helvetica; margin-top: 40px; margin-bottom: 80px;}
H1 {font-size: 13pt}
H3 {font-size: 10pt}
H4 {font-size: 9pt}
H5 {font-size: 7pt}
<link href="main.css" rel="stylesheet">

</style>
<title>Stamboom familie Mulders uit Moergestel 1580-1974</title>
</head>

 
<BODY text="#D3D3D3" vLink="#E87513" link="#E87513" bgcolor="#000000" oncontextmenu="return false;" leftmargin="120px" marginwidth="120px">



	<h1 align="center">&nbsp;</h1>
<h1 align="center"><a name="Heukelom">De leenroerige watermolen van Heukelom</a></h1>
<P>&nbsp;</P>
<p>Al in 1340 is aan de Voortse Stroom sprake van een door water aangedreven maalderij. In 1377 wordt melding gedaan van een '<i>slachmoelen te Hucule</i>', hetgeen duidt op het slaan van olie uit zaden. In de winter tussen  Bamis (1 oktober) en half maart werd de molen aangedreven door water. In de zomer fungeerde deze als oliemolen, aangedreven door paarden. De twee molens werden ook wel aan verschillende pachters verhuurd. Rond 1611 wordt een derde rad toegevoegd ten behoeve van een volmolen. In dat jaar legt het Leenhof van Brabant eigenaar Hendrik de la Rivi&egrave;re een boete op van 150 gulden omdat hij geen toestemming heeft gevraagd voor de bedrijfsuitbreiding van de molen.</p>
De molen was een leen van de hertog van Brabant. Bezitsoverdracht van vader op zoon of verkoper op koper ging in beginsel gepaard met <i>verhef</i> voor het hertogelijk leenhof, waarbij de leenman het leengoed ontving uit handen van de leenheer. Bij het verhef werd vaak een beschrijving van het goed gevraagd (<i>denombrement</i>). De archieven van het leenhof worden bewaard op het Algemeen Rijksarchief in Brussel (Archieven van het Leenhof van Brabant, periode 1312-1794) en het Rijksarchief Noord-Brabant (Archieven van Raad en Leenhof van Brabant, periode 1591/1648-1811).
<p>De werking van de molen werd in 1869 stopgezet, waarna deze in verval raakte.
<BR><FONT color="#e87513">bron: A. van den Oord en W. van Oosterhout, <i>Berkel-Enschot-Heukelom: drie zielen en &eacute;&eacute;n bestuurlijk hart</i> (Berkel-Enschot 1996)</font></p>
<P>Eigendom van de familie Back (zie  de Kerkhovense molen), daarna begin 16de eeuw via Adriana Back ge&euml;rfd door de familie Van Brederode, die stroomafwaarts langs de Leij het huis Durendael bezaten en de windmolen van Kerkhoven.</P> 
<p>Verheven 28 november 15.. (slecht leesbaar in het Leenregister)
 voor <FONT color="#FFFFFF"><B>Reinier van Brederode</B></FONT> (1520-1584), <em>bij doode jouff. Adriana Bacx sijne moeder</em>.</P>
 <p>Verheven aan het Leenhof van Brabant 1&nbsp;okt 1591 voor <FONT color="#FFFFFF"><B>Wolfert van Brederode</B></FONT>.</P>
<p>Na de dood van Wolfert volgt verheffing 13 oktober 1592 voor <FONT color="#FFFFFF"><B>Catharina van Brederode</B></FONT>, dochter van Hendrik van Brederode (gest. 1568) en kleindochter van Reinier IV (1520-1584) van Brederode. De genoemde sterfman is  haar oom Maximiliaan Lubbert van Brederode. Zijn broers waren Floris (gest.1599) heer van Cloetinge (in Zuid-Beverland) en Walraven III (1547-1614), 14de heer van Brederode, Vianen en Ameide; Hendrik (heer van Asten en Catharina's vader) en Wolfard; zijn vier zusters waren Anna, Adriana (getrouwd met Hendrick van Riviere), Margaretha (non) en Suzanna (abdis). </p>
<P>Vervolgens verheven december 1619 voor Catharina's oom <FONT color="#FFFFFF"><B>Hendrik de la Rivi�re</B></FONT> (gest. 26 dec 1621) heer van 
  Yseren, 
  Smayenbergen en Schonenbergen, als tweede (sinds 18 feb 1593) man van Adriana van Brederode (gest. Oisterwijk 24 aug 1619). Haar familie was gegoed in Heukelom met het omgrachte huis Durendael en in Oisterwijk met de leengoederen Ten Eijnde en Ter Bijgaerde. 
  Het echtpaar bewoonde het huis Durendael en werd begraven in de kerk van het 
  klooster Catharinenberg in Oisterwijk. Henrick van Riviere, een achterneef van 
  Adriana, was kapitein van een compagnie lansiers in Spaanse dienst, en zoon van 
  Erard van Riviere, heer van Heers, Horpmaal, Jesseren, Wimmertringen etc., bij 
  Johanna van Merode (<I>De Brabantse Leeuw</I> 11 (1962) p.43). Yseren is een 
  gehucht dat grotendeels onder Oud Valkenburg in Limburg ligt, en deels onder 
Wylre.</p>
<p>De molen wordt op 24 februari 1620 verheven voor <FONT color="#FFFFFF"><B>Johan Wolphart van Brederode</B></FONT> (1599-1655), heer van Cloetingen, Brederode, Vianen, Ameiden en Noordeloos, zoon van Floris van Brederode (gest.1599) & Theodora van Haeften, na de dood van zijn tante Adriana. Hij was gouverneur van 's Hertogenbosch 1630-1655, en stond 1641 aan het hoofd van een gezantschap naar het Engelse hof om voor toekomstig stadhouder Willem II de hand te vragen van Maria Stuart. In 1642 volgde hij zijn zwager Willem van Nassau Siegen op als veldmaarschalk van het Staatse leger. In zijn eerste huwelijk getrouwd met Anna Johanna van Nassau Siegen, geboren Dillenburg 23 feb 1594, overleden Den Haag 7 dec 1636, dochter van Johan de Middelste graaf van Nassau Siegen (een neef van Willem de Zwijger) & Magdalena van Waldeck-Wildungen. Zijn tweede vrouw was Louise Christina van Solms Braunfels (1606-1669), een schoonzus van prins Frederik Hendrik van Oranje.
  
  
  
  
  
  
  
  
  Het is dezelfde Johan Wolphart die door Joost van den Vondel in 1629 of 1630 werd vereerd met het gedicht <i>De Rynstroom</i>:
  
  
  
  
  
  
  
  
  
  
<blockquote>Hoe moedigh sal de Rijnsche Leck<br>   
  Al schuimend bruisen langs Vianen,<br> 
  Wen Wolphard, wachter van ons heck,<br>   
  En d'eere der Nassausche vaenen,<br> 
  Een iongen Soon geboren word,<br>   
  In wiens gemoed de goude seden <br>
  Der overoudren zyn gestort,<br>   
  En 's Vaders strenge dapperheden; <br>
  Een telgh, die weder bloeien doe<br> 
  Den grysen stam van Brederoe</blockquote>




Brederode liet vijf dochters na uit zijn eerste huwelijk, maar geen zoon. Die volgde in 1638 uit het tweede huwelijk.
</p>
<P>&nbsp;</P>
<h3 align="center">Coomans/Van Dun/Van Cannaert, 1649-1729</h3>
<strong><P align="center">Verheffingen:</P>
<blockquote>27&nbsp;aug 1649: Adriaen Coomans.
<BR>
7&nbsp;sep 16— ?: Livinius van Dunne ten behoeve van Martina Augustina van Dunne.
<BR>
13&nbsp;okt 1661: Engelbert de Cannaert als vader van Matijs verwekt bij Martine Augustina van Dunne.
<BR>
16&nbsp;okt 1684: Matijs van Cannaert, de eed vernieuwd.
</blockquote></strong>
<p>Op 8 maart 1649 verkoopt deze Van Brederode voor schepenen van 's-Hertogenbosch de molen met het recht op de sluizen aan Adriaan Coomans (1579-1651), de laatste katholieke schout van Oisterwijk <FONT color="#e87513">(sH. R. 1571, 458)</FONT>. In de verkoopakte wordt gesproken over drie molens:</p>




<blockquote>met daertoe drye raeden sijn daer om cooren te malen, d'ander om saet te slaen ende de derde diendende om laeckenen te vollen met de geregticheijden van te maelen, olie slaen ende vollen, daertoe staende dijcken, sluijsen, dammen ende toebehoorten</blockquote>







Zoals hierboven reeds is aangegeven, was in 1611 een derde rad aan de molen toegevoegd om lakens te vollen. De pachter wordt ook in de akte genoemd:





<blockquote>Peter Bernaerts deselven watermolens in pacht ende gebruijck placht te hebben, sijnde daervan de coorenmolen leenroerig aen de leenhove van Brabant </blockquote>




De korenmolen was dus leenroerig aan het Leenhof van Brabant, voor de twee andere molens moesten cijnzen betaald worden aan de Domeinen van Brabant: 3 gulden voor de &eacute;&eacute;n, 5 stuivers 10 penningen voor de ander. In de Bossche protocollen duikt in het tweede kwart van de 17e eeuw regelmatig een Peter zoon van Bernart Peter Ghijsse Wagemakers op. Hij wordt in 1620 genoemd als inwoner van Heukelom, en is veelvuldig betrokken bij de verkoop van goederen te 'Huyckelem omtrent en bij den watermolen.' Hij is zeker v&oacute;&oacute;r 17 maart 1676 overleden, als Bernard z. Peter Beernts Wagemakers, wonende te Boxtel, een gedeelte in een hoeve land te Heukelom omtrent de watermolen verkoopt aan zijn broer Wouter. In 1664 wordt een Lijske, weduwe Pieter Bernaerts, inwoonster van Heukelom genoemd. Hoewel Peter Bernarts in bovengemelde akte als gebruiker wordt aangeduid, sluit dit niet uit dat hij een of meerdere van de molens onderverhuurde aan derden.

 

<p>De nieuwe eigenaar Coomans wordt voor de molen op 27 augstus 1649 verheven aan het Leenhof van Brabant. <FONT color="#e87513">(RANB, Leenhof van Brabant,inv.nr. 1129, f.1573)</FONT> Hij overlijdt op 31 januari 1651 te Oisterwijk en wordt in de kerk van het klooster Catharinenberg aldaar begraven.</p>

Later volgen verheffingen voor <FONT color="#FFFFFF"><B>Livinius van Dunne</B></FONT>, <i>'licentiaet in de rechten'</i> (7 september, jaar niet genoemd); Engelbert de Cannaart als voogd over <FONT color="#FFFFFF"><B>Mathijs van Cannaart</B></FONT> (13 oktober 1661; hij overleed te Antwerpen 18 sep 1665); Johanna de Roij (4 oktober 1663) en Mathijs van Cannaert (16 oktober 1684 vernieuwd). Deze Cannart, die '<i>heer in Turnhout & Beerse</i>' werd genoemd, was gedoopt in Oisterwijk 28 okt 1655 als zoon van Engelbert Frans van Cannart (1629-1665) en Martina Angelina van Dun (1632-1660). Engelbert kwam uit Loon op Zand, Martina was een dochter van Livinius van Dun (overl. Oisterwijk 23 dec 1655), <i>licentiaat in de rechten</i>, en Angela Comans (1609-1632). Deze Angela ten slotte was weer een dochter van Adriaan Comans, kwartierschout van Oisterwijk, die te Tilburg 29 nov 1608 trouwde met Johanna Jan Herman de Roij (overleden Oisterwijk 3 februari 1670). 
Mathijs van Cannart, schout van Venloon, bezat het huis '<i>Broeckhoven</i>' te Tilburg en overleed te Oisterwijk 29 nov 1726.

</p>
</FONT>
<P>Op 11 juli 1678 wordt <b>Jan Philibert Cauwenberchs</b> vermeld als pachter van de molen, die op dat moment eigendom is van Mathijs van Cannart. Wouter Peter Bernaerts, Embrecht Peynenborchs en Adriaen Bucken, inwoners van Laag-Heukelom, getuigen die dag dat zij molenaar Jan Philibert Cauwenberchs in de winter van 1676-1677 geholpen hebben met het dichten van een gat in de middelste sluisdeur van de watermolen, zie <FONT color="#e87513">Notaris Charles de Roy, Tilburg, N.17, ongefolieerd, scan nummer 105, de dato 11 juli 1678</FONT>. </p>
<P>Waarschijnlijk is deze molenaar te identificeren als Jan Philibert Cauwenberg (1622-1692), molenaar, ook op de Kerkhovens molen te Oisterwijk, overleden te Tilburg en getrouwd met Heilwich Peterdr Verhoeven; diens vier zonen Philibert (gest.1691), Peter (1648-1691), Henricus (1649-1715) en Jan (ged.1651) zijn eveneens molenaar, zie <FONT color="#e87513"><I>De Brabantse Leeuw</I> 20 (1971), p.181.</FONT> Een zeker <I>Jan Philiberts molder</I> heet op 24 augustus 1662 molenaar op de Veldhovense molen te Tilburg te zijn, zie <FONT color="#e87513">Notarieel archief Joannes van Rotterdam, minuutakten 1660-1661, inv.nr. 21, f.78v.</FONT> Hij pacht deze Veldhovense molen van de eigenaren, vermoedelijk sinds 1659, onder wie juffrouw Anna de Hambroeck, die voor een kwart eigenaresse is, zie <FONT color="#e87513">Notarieel archief Joannes van Rotterdam, minuutakten 1660-1661, inv.nr. 21, f.4v.</FONT></p>

<P><FONT color="#FFFFFF"><strong>Pachter 1685-1693: Jan [Gerits] van den Elsacker</strong></FONT><BR>Met ingang van Bamisavond (30&nbsp;sep) 1685 verhuurt jonker Mathijs van Cannart de molen met nabijgelegen woonhuis en gronden voor de termijn van acht jaren &quot;met vier jaren te connen scheyden&quot; aan <FONT color="#FFFFFF"><B>Jan van den Elsacker</B></FONT>. Die betaalt daarvoor jaarlijks 350 gulden. Borg staat Adriaen Willems Verhoeven, die in andere bronnen genoemd wordt als de vader van Jans vrouw Maria (bijvoorbeeld RO&nbsp;477, f.35 de dato 12&nbsp;mei 1690). Omschrijving van de molen:
<blockquote>eenen watermoolen bestaende in coorenmoolen, olij ende volmoolens, mitsgader een woonhuys, schuer, hoff ende aengeleghen erfenis, soo acker, als weylandt in der vuegen, ende gelijck deselve huysinge ende erfenis Adriaen Hoevenaers heeft bewoondt ende gecultiveert, groodt omtrent int geheel twintigh loopens.</blockquote>
<BR>
<FONT color="#e87513">Bron: RO&nbsp;689, f.&nbsp;70-73v, scan&nbsp;75-79, huurcedulle de dato 6&nbsp;sep 1685.</FONT></P>
<p>Op 17 september 1689 wordt <B>Jan van den Elsacker</B>, '<i>molder, wonende binnen dese Vrijheyt van Oysterwijck</i>' door Goyaert Baeten als rentmeester van jonker Mathijs van Cannaart '<i>gecontinueerd inde huer van enen watermolen bijtaends een corenmolen, olij ende volmolen</i>', met nog een stuk land van 20 loopen saet te Heukelom, voor vier achtereenvolgende jaren, aan te vangen Bamisavond (30 sep) 1689, onder de voorwaarden vastgelegd voor schepenen op 6 sep 1685.
<BR>
<FONT color="#e87513">Bron: RO&nbsp;707, scan 29.</FONT></p>
<P>Jan van de Elsacker wordt nog genoemd in een akte van de Tilburge notaris Arnoud van Loon gedateerd 14 februari 1690 als <I>Jan vanden Elsacker, molder, ende respective inwoonderen der Vrijheyt van Oisterwijck</I>, zie <FONT color="#e87513">Arnold van Loon, inv.nr. 40, f.11v.</FONT> Hij verklaart iets gehoord te hebben in de herberg van de Oisterwijkse schepen Leendert Stockvis dat van belang is voor Joachim van Esch.</P>
Voornoemde rentmeester Goyaert Baeten verhuurt op 3 februari 1693<blockquote>eenen watermolen bestaende in coornmoolen, olij- ende volmoolens, mitgaders eene huysinge, schuer, hoff ende aengelegen erfenisse so hoij als wijlant groot int geheel twintich loopensaeten ofte daer ontrent begrijpende [...] alle gelegen onder de parochie van Oisterwijck ter plaetse genaemt Huyclum, soo ende in sulcke voegen t'selve heeft in hueringe gehadt <b>Jan vanden Elsacker</b> molder tot Oisterwijck voorschreven</blockquote>  
voor zes jaar aan <b>Jan Jacob Cornelis Baesten inwoonder alhier</b> tegen een jaarlijkse huur van 350 gulden. Borg staat <B>Loureys Jan Adriaen Claes de Cock</B>, terwijl <B>Adriaen Cornelis van Baest</B> en Jan (of Laurijs) Joachim Weijdeman de huurakte mede ondertekenen als getuigen. <FONT color="#e87513">Bron: notaris Arnoud van Loon, Tilburg, N.43, f.10.</font>
<p>Als molenaars worden in 1698 vermeld Adriaan en Lucas Baasten, die daar net als hun vader hadden gemaald. Met enig speurwerk is het familieverband als volgt te reconstrueren:</p>
<p>Jan Jacob Cornelis Baasten, getrouwd Tilburg (RK) 1 feb 1665 met Maria Willem Adriaen Burgmans, geboren te Udenhout. Jan woont in 1702 op Loven in Tilburg. Een zoon Lucas wordt te Tilburg gedoopt 17 dec 1670, een tweede zoon Adriaan trouwt Tilburg 6 dec 1700 met Adriaentje Jan Wouters, en een derde zoon Jan Jan Jacob Baesten (gedoopt Tilburg 4 feb 1682) trouwt Tilburg 9 jan 1704 met Helena Philibert Jan Cauwenberg (1687-1713). Een bekende zoon uit dit laatste huwelijk is Albertus Baesten (gedoopt Tilburg 22 maart 1710, aldaar overleden 13 maart 1773), van omstreeks 1754 tot omstreeks 1772 rentmeester van de heer van Tilburg.</p>
<P>Met ingang van Bamisavond (30 sep) 1701  huurt <strong><FONT color="#FFFFFF">Adriaen van Dal</FONT></strong> de '<i>coorenmolen, olij ende volmolen, mitsgaders een woonhuys, schuur en hoff</i>' van jonker Mathijs van Cannart voor de termijn van zes jaar. Het huis is nog in gebruik bij <strong><FONT color="#FFFFFF">Jan Tuerlinx</FONT></strong>. Van Dal was tevens molenaar van de Kerkhovense molen te Oisterwijk, pachter van de houtschat en vanaf 1716 huurder van de windmolen Ter Nedervonder. <BR>
<FONT color="#e87513">Bron: RO&nbsp;708, f.123v, scan 127, huurcedulle de dato 26 april 1701.</font></p>
<p>De molen ging in de nacht van 29 op 30 november 1713 in vlammen op, na in brand te zijn gestoken door Rachel Hendriks Savrij, weduwe van Jacobus Janssen Ruijtenbeeck, en haar zoon Jan, alsmede de familievriend Matthijs Wilborts uit Tilburg. Deze laatste persoon had op zijn lichaam reeds het D&uuml;sseldorfs brandmerk. Op de pijnbank bekende Rachel ook brandstichtingen in Tilburg en Boxtel. Zij werd 14 april 1718 in Den Bosch ter dood veroordeeld voor vagebonderij, bedelarij en brandstichting, en na voltrekking van het vonnis begraven in de put onder de Vughter-galg.</P> 

<p>Op 7 december 1716 verklaart Balthus Gerrits Versteynen voor schepenen van Oisterwijk '<i>de watermolen tot Huyclom</i>' in pacht te hebben sinds 24 juni 1714 <FONT color="#e87513">(RO 504)</font>. Op 28 oktober 1720 verklaart Servaes Loots, '<i>molenaar op de Huyclomse watermolen</i>' voor dezelfde schepenen met de dood te zijn bedreigd door zijn knecht Michiel Coppens <FONT color="#e87513">(RO 505)</font></p>
<p>Op 16 juli 1729 verkoopt Engelbert Francois van Cannart d'Hamale, heer van Uyttengracht, wonende te Oisterwijk, '<i>eenen coorn en olijmoolen, met sijne sluijsen, ende het reght van een volmoolen</i>' gelegen te Laag Heukelom aan Wouter van Heeswijk (zoon van Andries Peter van Heeswijk, molenaar op de Hoogeloonse molen & Cornelia Stans van Beurden) en Willem van den Abeelen <FONT color="#e87513">(RO&nbsp;586)</font>. De overdracht is ook vermeld in een Bossche schepenakte, met de naam van de pachter erbij: &quot;een coorn en olie watermolen, met sijne huysen en het regt van een volmolen  [...] soo ende gelijck  <strong><FONT color="#FFFFFF">Adriaan van Dal</FONT></strong> deselve in hueringe en gebruyck heeft gehad&quot;. Cannart heet in deze akte woonachtig te zijn in Lier <FONT color="#e87513">(sH.R.1719,f.110 de dato 16&nbsp;juli 1716).</FONT></P>
<p>&nbsp;</p>
<strong>
<P align="center">Verheffingen 18de eeuw:</P>
<blockquote>28&nbsp;mei 1732: Jan Willems van Abeelen, oud 13 jaren.
<BR>
13&nbsp;jan 1749: Hendrick Pijnenborg, oud 12 jaren.
<BR>20
&nbsp;apr 1792: eed vernieuwd.
</blockquote></strong>
<BR>
<FONT color="#e87513">Bron: BHIC, inv.nr. 1144, f.32v, nummer 2847, scan 38.</FONT>
</body>
</html>